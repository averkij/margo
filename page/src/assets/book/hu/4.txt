{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "NEGYEDIK FEJEZET", "p": 490}, {"t": "h2", "c": "A hajsza", "p": 491}, {"t": "text", "c": ["A hisztériás női sikoltozás elhallgatott, a rendőrség füttyögetésének is vége szakadt, két mentőautó elszállította az elszállítandókat: az egyik a lefejezett testet meg a levágott fejet vitte a hullaházba, a másik pedig kórházba vitte a csinos villamosvezető-nőt, akit az üvegszilánkok megsebesítettek; fehér kötényes házmesterek összesöpörték az üvegcserepeket, és a vértócsákat felszórták homokkal; Ivan Nyikolajevics pedig még a forgókerékig sem jutott el, lerogyott egy padra, és ott is maradt."], "p": 448}, {"t": "text", "c": ["Egyszer-kétszer megpróbált ugyan feltápászkodni, de nem vitte a lába; úgy érezte magát, mint aki megbénult."], "p": 449}, {"t": "text", "c": ["Az első kiáltásra indult meg futva a forgókerék felé; látta, ahogy a fej ugrálva végiggurult a kövezeten.", "Ettől úgy megzavarodott, hogy lerogyott a padra, és véresre harapdálta a tulajdon kezét.", "Az elmebajos németről természetesen végképp megfeledkezett, csak azon tépelődött, hogyan lehetséges, hogy az imént még beszélgetett Berliozzal, most meg... a feje..."], "p": 450}, {"t": "text", "c": ["A fasorban izgatott emberek szaladtak el mellette, valamit kiabáltak, de Ivan Nyikolajevics nem fogta fel szavaik értelmét."], "p": 451}, {"t": "text", "c": ["Egyszer azonban váratlanul megállt mellette két nő, s egyikük, egy hegyes orrú asszonyság, aki hajadonfőtt volt, éppen Hontalan füle mellett magyarázta a másiknak nagy hangon a következőt:"], "p": 452}, {"t": "text", "c": ["- Annuska volt az oka, a mi Annuskánk! Innét a Szadovajáról!", "Az ő műve...", "Napraforgóolajat vásárolt a boltban, oszt eltörte a literes üveget a forgókeréken! Végiglocsolta vele a szoknyáját, hű, de szitkozódott is utána!...", "Az a szegény ember meg alighanem megcsúszott az olajon, oszt úgy esett a sínekre..."], "p": 453}, {"t": "text", "c": ["Az asszonyság beszédéből Ivan Nyikolajevics zilált agya csupán egyetlen szót fogott fel: \"Annuska...\" - Annuska, Annuska? - motyogta, és izgatottan nézett körül.", "- Lássuk csak, lássuk csak..."], "p": 455}, {"t": "text", "c": ["Az Annuska szóhoz a \"napraforgóolaj\" asszociálódott, s utána, ki tudja, miért, \"Ponczius Pilátus\".", "De Pilátust a költő csakhamar elhárította, és megpróbált összefüggő gondolatláncot képezni Annuskából kiindulva. A láncolat egykettőre összeállt, és nyomban a bolond professzorhoz vezetett."], "p": 456}, {"t": "text", "c": ["\"Nicsak!", "Hiszen megmondta előre, hogy az ülést nem tartják meg, mert Annuska kiöntötte az olajat.", "És kérem, valóban nem lehet megtartani az ülést! De ez még nem minden: kereken kimondta, hogy Berlioznak egy nő fogja levágni a fejét!", "Úgy bizony! És a kocsivezető nő volt, ugyebár!", "Az ördögbe is, mi van emögött?!\""], "p": 457}, {"t": "text", "c": ["A költőben immár a kétségnek szikrája sem maradt, hogy a rejtélyes konzultáns pontosan előre látta Berlioz szörnyűséges halálának körülményeit.", "És ekkor két gondolat hasított Hontalan elméjébe.", "Az első: \"Ez az ember nem bolond, szó sincs róla!\" A másik: \"Vajon nem az ő műve-e az egész?\"", "No de hogyan, mi módon csinálhatta volna? Majd kitudódik!"], "p": 459}, {"t": "text", "c": ["Óriási erőfeszítéssel felállt a padról, és visszasietett oda, ahol a professzorral beszélgettek.", "Az idegen szerencsére még nem ment el."], "p": 460}, {"t": "text", "c": ["A Bronnaján már felgyújtották az utcai lámpákat, a park felett azonban az aranyló hold világított, és a mindig csalóka holdfényben Ivan Nyikolajevicsnek úgy rémlett, hogy a rejtélyes idegen nem nád sétapálcát szorít a hóna alá, hanem spádét."], "p": 461}, {"t": "text", "c": ["A bizalmaskodó nyugállományú karnagy ugyanott ült, ahol nemrég még maga Ivan Nyikolajevics ült a padon.", "Orrát nyilvánvalóan fölösleges csíptetővel nyergelte meg, melynek egyik üvege hiányzott, a másik pedig ketté volt repedve.", "Ezzel a szerszámmal a pepita polgártárs még fertelmesebb volt, mint amikorBerliozt a sínek felé tessékelte."], "p": 462}, {"t": "text", "c": ["Ivan reszkető szívvel közeledett a professzorhoz, arcába nézett, és meggyőződött róla, hogy ezen az arcon az őrületnek semmiféle jegye nem látszik, és nem is látszott soha."], "p": 463}, {"t": "text", "c": ["- Valljon színt: ki maga? - kérdezte Ivan fenyegetően."], "p": 464}, {"t": "text", "c": ["Az idegen összevonta szemöldökét, úgy nézett a költőre, mintha először látná, és ellenségesen válaszolt:"], "p": 465}, {"t": "text", "c": ["- Nem érteni... orosz nem beszél..."], "p": 466}, {"t": "text", "c": ["- Nem érti önt az úr - szólalt meg a karnagy, ámbátor senki sem szólította fel rá, hogy az idegen szavait értelmezze."], "p": 467}, {"t": "text", "c": ["- Ne tettesse magát! - csattant fel Ivan fenyegetően, és furcsa hideget érzett a gyomorszája tájékán.", "- Az imént még kitűnően beszélt oroszul.", "Maga se nem német, se nem professzor, hanem gyilkos és kém!", "Az iratait!... - ordította magából kikelve."], "p": 468}, {"t": "text", "c": ["A rejtélyes professzor megvetően elhúzta amúgy is ferde száját, és vállat vont."], "p": 469}, {"t": "text", "c": ["- De polgártárs, mit háborgatja az Inturiszt vendégét? - szólt ismét közbe kéretlenül az undok karnagy.", "- Ezért szigorú büntetés jár!"], "p": 470}, {"t": "text", "c": ["A gyanús professzor pedig dölyfös ábrázattal sarkon fordult, és elindult.", "Ivan nem tudta, mitévő legyen, izgatottan a karnagyhoz fordult:"], "p": 471}, {"t": "text", "c": ["- Hé, polgártárs, segítsen elfogni a bűnöst!", "Ez a kötelessége!"], "p": 472}, {"t": "text", "c": ["A karnagy roppantul megélénkült, felugrott, elordította magát:"], "p": 473}, {"t": "text", "c": ["- Miféle bűnöst?", "Hol van?", "Az idegen a bűnös? - Hunyori szemében öröm világolt.", "- Ez itten?", "Ha bűnös, akkor legelőször is rendőrért kell kiáltani, másképp meglóg.", "Jöjjön, kiáltsunk egyszerre! - És eltátotta a száját."], "p": 474}, {"t": "text", "c": ["Ivan tanácstalanságában megfogadta a mókás karnagy tanácsát, \"rendőrt\" kiáltott, a karnagy azonban becsapta, semmit sem kiáltott."], "p": 475}, {"t": "text", "c": ["Ivan magányos, rekedt kiáltása nem hozta meg a kívánt eredményt.", "Két arra menő lány ijedten félrehúzódott előle, és Ivan fülét ez a szó ütötte meg: \"Részeg.\""], "p": 476}, {"t": "text", "c": ["- Úgy, szóval te is egy követ fújsz vele? - rivallt rá a gyanús karnagyra. - Csúfot űzöl belőlem?", "Eressz!"], "p": 477}, {"t": "text", "c": ["Ivan jobbra ugrott, a karnagy is jobbra perdült. Ivan balra tért, balra lépett a fickó is."], "p": 478}, {"t": "text", "c": ["- Mit ugrálsz itt a lábam előtt? - üvöltötte Ivan magából kikelve."], "p": 479}, {"t": "text", "c": ["- Téged is átadlak a rendőrségnek! Azzal el akarta kapni a léhűtőt a kabátja ujjánál fogva, de a levegőbe nyúlt, a semmi után kapott: a karnagyot elnyelte a föld."], "p": 480}, {"t": "text", "c": ["Ivan felnyögött, végignézett a fasoron, és meglátta a gyűlöletes idegent. Már a Patriarsije utcába vezető kijárat felé tartott, és nem egymagában: a több mint gyanús karnagy is csatlakozott hozzá.", "De ez még nem minden.", "Harmadik is társult a kompániához - egy vadkan nagyságú, hatalmas fekete kandúr, koromfekete, mint egy varjú, vagy mint a szurok, olyan hetyke bajusszal, akár egy régi vágású lovassági tiszt.", "A három alak most kilépett a Patriarsije utcába, és ami még figyelemre méltó: a kandúr a két hátsó lábán járt."], "p": 481}, {"t": "text", "c": ["Ivan a gazfickók után vetette magát, de csakhamar meggyőződött róla, hogy nagyon nehéz lesz őket utolérni."], "p": 482}, {"t": "text", "c": ["Egy szempillantás alatt végigszaladtak a kis utcán, és kiértek a Szpiridonovkára.", "Akármennyire szedte is a lábát Ivan, a távolság közte meg az üldözöttek közt csak nem akart csökkenni.", "És mire számot vetett volna lehetőségeivel, a csendes Szpiridonovkáról kiértek a Nyikitszkije Vorotára, s ottmég rosszabb volt a helyzet, mert nyüzsgött a sokaság. És a gaz banda ráadásul elhatározta, hogy a bűnözők kedvelt fogását alkalmazza, és ki-ki külön-külön folytatta útját."], "p": 483}, {"t": "text", "c": ["A karnagy ügyesen felugrott menet közben egy az Arbat tér felé haladó autóbuszra, és így eltűnt szem elől.", "Miután Ivan ekképpen elvesztette hármójuk közül az egyiket, figyelmét most a kandúrra összpontosította. Hát mit lát? A különös kandúr odalép a megállóban veszteglő \"A\" villamos motorkocsijához, pimaszul félrelódít egy sikoltozó nőt, megkapaszkodik a fogódzóban, sőt a hőség miatt leeresztett ablakon át megpróbálja odaadni a kalauznőnek a viteldíjat."], "p": 484}, {"t": "text", "c": ["A kandúr viselkedése olyannyira megdöbbentette Ivant, hogy valósággal földbe gyökerezett a lába a sarki fűszerbolt előtt; és ekkor másodízben, de még sokkal jobban megdöbbentette a kalauznő viselkedése.", "A kalauznő ugyanis, mihelyt meglátta a villamosra erőszakkal felkapaszkodó kandúrt, dühében szinte reszketve kiabálni kezdett."], "p": 485}, {"t": "text", "c": ["- Macskának nem szabad!", "Macskával nem szabad!", "Sicc!", "Pusztulj innét, mert rendőrt hívok!"], "p": 486}, {"t": "text", "c": ["Sem a kalauznőnek, sem az utasoknak nem tűnt föl a dolog lényege: nem is az a legfurcsább, hogy a macska fel akar szállni a villamosra, ez még hagyján; hanem hogy fizetni akar!"], "p": 487}, {"t": "text", "c": ["A kandúr nemcsak fizetőképes, hanem fegyelmezett állatnak is bizonyult.", "A kalauznő első kiáltására abbahagyta az ostromot, leszállt a villamos lépcsőjéről, és leült a megállónál, a tízkopejkással simogatva a bajszát.", "De mihelyt a kalauznő meghúzta a csengőt, és a villamos elindult, a kandúr úgy viselkedett, mint mindenki, akit lekergetnek a villamosról, de mégis utaznia kell. Elengedte maga mellett mind á három kocsit, aztán felugrott az utolsónak a hátsó ütközőjére, mancsával megkapaszkodott valami kilógó csődarabban, és elrobogott, ilyen módon még a tíz kopejkát is megtakarítva."], "p": 488}, {"t": "text", "c": ["Miközben a fertelmes kandúrt figyelte, Ivan hajszál híján elveszítette a főbűnöst, a professzort.", "Szerencsére azonban mégsem sikerült elillannia. Ivan még épp hogy meglátta a szürke sapkát a hullámzó sokaságban a Bolsaja Nyikitszkaja, vagyis a Herzen utca elején.", "Egy szempillantás, és Ivan maga is ott termett. De elcsípnie a professzort most sem sikerült. Egyre jobban sietett, végül már szaladt, a járókelőket félretaszigálva útjából, de egy centiméterrel sem jutott közelebb a professzorhoz."], "p": 489}, {"t": "text", "c": ["Bármennyire feldúlt lelkiállapotban volt is, megdöbbentette a természetfölötti gyorsaság, amellyel az üldözés folyt. Húsz másodperc se telt belé, és a Nyikitszkije Vorotáról már az Arbat térre jutottak, a tér lámpafényei vakították el szemét.", "Még néhány pillanat, és sötét mellékutcába kerültek; Ivan Nyikolajevics megbotlott a lejtős járdán, elvágódott, és csúnyán beverte a térdét.", "Megint fényesen kivilágított főútvonal következett, a Kropotkin utca, utána ismét sötét sikátor, az Osztozsenka, és újabb sikátor, sivár, mocskos, rosszul világított. És ott Ivan Nyikolajevics végképp elvesztette azt, akire vadászott. A professzor eltűnt."], "p": 490}, {"t": "text", "c": ["Ivan Nyikolajevics megtorpant, de csak rövid időre, mert egyszer csak az ötlött eszébe, hogy a professzornak föltétlenül ott kell lennie a sikátor 13-as számú házában, annak is a 47-es számú lakásában."], "p": 491}, {"t": "text", "c": ["Berontott a kapualjba, föl az emeletre, hamarosan megtalálta a keresett lakást, s türelmetlenül becsöngetett.", "Nem sokáig kellett várnia. Ötéves forma kislány nyitott ajtót, nem kérdezett semmit, hanem eltűnt a lakás belsejében."], "p": 492}, {"t": "text", "c": ["A piszkos, elhanyagolt, hatalmas előszobában hitvány szénszálas égőderengett halványan a koromtól megfeketült magas mennyezet alatt. A falon abroncsavesztett kerékpár függött, a sarokban nagy, vasveretes láda sötétlett, a fogas felett a polcon füles kucsma hevert, fülvédői hosszan lecsüngtek.", "Az egyik ajtó mögött érces férfihang kiabált mérgesen, versben - szólt a rádió."], "p": 493}, {"t": "text", "c": ["Ivan Nyikolajevics egy cseppet sem ijedt meg az idegen környezettől, hanem egyenest nekivágott a folyosónak, mert ekképp okoskodott: \"Biztosan a fürdőszobában bújt el.\"", "A folyosó sötét volt, Ivan végigtapogatózott a fal mentében, az egyik ajtó alatt keskeny fénysávot pillantott meg, megkereste a kilincset, és erélyesen, de nem túlságosan erősen megnyomta.", "A retesz leesett az ajtóról, és Ivan valóban a fürdőszobában találta magát. \"Szerencsém van\" - gondolta."], "p": 494}, {"t": "text", "c": ["De azért nem volt olyan nagy szerencséje, amilyent kívánt volna!", "Nyirkos, gőzös meleg legyintette meg arcát, a fürdőkályhában parázsló szén gyenge fényében jókora mosóteknőket látott a falon, meg egy fürdőkádat, melyen csúnya fekete foltok éktelenkedtek ott, ahol lepattogzott a zománc.", "És ebben a fürdőkádban egy meztelen polgártársnő állt talpig szappanosan, kezében szivacs.", "Rövidlátón hunyorgott Ivanra, a pokoli sötétségben nyilván összetévesztette valakivel, mert halkan, negédesen duruzsolta:"], "p": 495}, {"t": "text", "c": ["- De Kirjuska!", "Hagyja már abba; hát elment az esze?...", "Fjodor Ivanics mindjárt visszajön.", "Takarodjék ki innét, de gyorsan! - és meglóbálta feléje a szivacsot."], "p": 496}, {"t": "text", "c": ["Világos: félreértés történt, s ebben a ludas természetesen Ivan Nyikolajevics volt.", "Ezt azonban a világért sem ismerte volna be, csak szemrehányóan odavetette: - Eh, züllött perszóna! - És hogy, hogy nem, egyszer csak a konyhában találta magát.", "A konyhában egy lélek sem volt, a régimódi nagy sparherden tucatnyi kihűlt petróleumfőző búslakodott némán a sötétben.", "Az évek óta nem mosott poros ablakon egy árva holdsugár hatolt be, s éppen azt a sarkot világította meg, ahol egy elfeledett ikon függött, porosan, pókhálósan, szekrénykéje mögül két esküvői gyertya kandikált elő.", "A nagy szentkép alá kis papiros szentkép volt tűzve."], "p": 497}, {"t": "text", "c": ["Ki tudja, mi vitte rá Ivant - de mielőtt kiszaladt a konyhaajtón át a hátsó lépcsőre, magához vette az egyik gyertyát meg a kis papírikont.", "E tárgyak birtokában hagyta el az ismeretlen lakást, magában motyogva, izgatottan, mert még a fürdőszobai élmény hatása alatt volt; találgatta, ki lehet az a pimasz Kirjuska, s vajon nem az övé-e az az undok füles kucsma ott az előszobában."], "p": 498}, {"t": "text", "c": ["A kihalt, sivár sikátorban körülnézett, kereste a szökésben lévő professzort, de persze sehol sem látta nyomát.", "Ekkor a költő bizakodóan, s önmagát biztatva így szólt: - Hol is lehetne? Biztosan fürdik a Moszkva folyóban!", "Előre!"], "p": 500}, {"t": "text", "c": ["Most természetesen meg kellett volna kérdezni Ivan Nyikolajevicstől, miért gondolja, hogy a professzor épp a Moszkva folyóban tartózkodik, és nem valahol másutt. Csak az volt a baj, hogy nem volt, aki ezt megkérdezze. A mocskos kis sikátor kihalt volt: sehol egy teremtett lélek."], "p": 501}, {"t": "text", "c": ["Nem sok idő telt belé, és Ivan Nyikolajevicset már a Moszkva folyó kanyarulatának gránitlépcsőin láthatjuk."], "p": 502}, {"t": "text", "c": ["Ledobálta ruháját, és egy szimpatikus szakállas egyén gondjaira bízta, aki éppen ott szívta maga sodorta cigarettáját; rongyos fehér Tolsztoj-inge, foltozott, ócska bakancsa mellette feküdt.", "Ivan meglendítette karját, hogy kissé lehűljön, ésfecskesuhanással a vízbe vetette magát.", "Lélegzete elakadt, olyan hideg volt a víz, egy pillanatig még attól is félt, hogy nem sikerül újra a felszínre vergődnie.", "De sikerült, és prüszkölve, fújtatva, rémülettől kikerekedő szemmel úszni kezdett az olajszagú, fekete vízben, a rakparti lámpások fényének tört cikcakkjai közt."], "p": 503}, {"t": "text", "c": ["Mikor csuromvizesen odatáncolt a gránitlépcsőkön ahhoz a helyhez, ahol ruházatát a szimpatikus szakáll őrizetében hagyta, kisült, hogy nemcsak az elsőt rabolták el időközben, hanem a másodikat is - azaz nemcsak a ruháját, hanem magát a szakállast is.", "Hűlt helyén nem maradt egyéb, mint egy hosszú szárú, csíkos gatya, a rongyos Tolsztoj-ing, a gyertya, a szentképecske meg egy skatulya gyufa.", "Tehetetlen dühében Ivan az öklét rázta egy távoli, láthatatlan valaki felé, aztán - mit volt mit tennie - felöltözött abba, ami ott maradt."], "p": 504}, {"t": "text", "c": ["Ekkor két gondolat kezdte gyötörni: az egyik, hogy elveszett a TÖMEGÍRigazolványa, amelytől sohasem vált meg, a másik pedig, hogy vajon ebben az öltözékben engedik-e majd közlekedni a városban? Elvégre mégis, gatyában...", "Igaz, kinek mi köze hozzá, de azért félő, hogy belékötnek, feltartóztatják."], "p": 505}, {"t": "text", "c": ["Leszakította a gatya száráról a gombot, ahol a bokáján össze kellett volna gombolni, arra számítva, hogy így talán elmegy nyári nadrágnak; aztán összeszedte a szentképecskét, a gyertyát meg a gyufát, és elindult, azzal biztatva magát: - Gyerünk a Gribojedovba!", "Biztosan ott van."], "p": 507}, {"t": "text", "c": ["A város már esti életét élte.", "Teherautók száguldottak porfelhőt kavarva, a kocsiszekrényben zsákokon, miegymáson férfiak hevertek hanyatt fekve.", "Minden ablak tárva-nyitva. És minden ablakban narancsszínű ernyős lámpa égett, és minden ablakon, ajtón, kapun, tetőről és padlásszobából, udvarból és pinceodúból az Anyegin polonéze bömbölt rekedten."], "p": 508}, {"t": "text", "c": ["Ivan Nyikolajevics aggodalma teljes egészében beigazolódott: a járókelők megnézték, utánafordultak; feltűnést keltett.", "Ezért úgy döntött, elkerüli a főútvonalakat, és mellékutcákon át halad célja felé, ahol nem olyan tolakodóak az emberek, ahol kevésbé valószínű, hogy kérdőre vonják a mezítlábas járókelőt, s kifaggassák gatyája mibenlétéről, amely sehogy sem akar nyári pantallóhoz hasonlítani."], "p": 509}, {"t": "text", "c": ["Az elhatározást tett követte, s Ivan belebonyolódott az Arbat melléki kis sikátorok titokzatos hálójába; a fal tövében osont, riadtan sandított erre-arra, minduntalan hátranézett, néha-néha bebújt a kapualjakba, és gondosan elkerülte a kereszteződések lámpafényét meg a követségek előkelő palotáinak bejáratát."], "p": 510}, {"t": "text", "c": ["És egész hosszú, nehéz útján elmondhatatlanul kínozta a mindenütt jelen levő zenekar, melynek kíséretében egy dörgedelmes basszus hang Tatyána iránti szerelméről énekelt."], "p": 511}]}