{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h1", "c": "MÁSODIK KÖNYV", "p": 2391}, {"t": "h2", "c": "TIZENKILENCEDIK FEJEZET", "p": 2392}, {"t": "h2", "c": "Margarita", "p": 2393}, {"t": "text", "c": ["Utánam, olvasó!", "Ki állította, hogy nincs a földön igaz, hűséges, örök szerelem?", "Megérdemli, hogy kitépjék a hazug nyelvét!"], "p": 2184}, {"t": "text", "c": ["Utánam, olvasó, csak énutánam, majd én mutatok neked ilyen szerelmet! A Mester tévedett, amikor a kórházban, éjfél utáni, hajnal előtti órán, keserűen azt mondta Ivannak, hogy szerelmese megfeledkezett róla.", "Ez sosem történt meg.", "Az asszony nem felejtette el Mesterét."], "p": 2186}, {"t": "text", "c": ["Mindenekelőtt tárjuk fel a titkot, amelyet a Mester nem akart elárulni Ivanuskának. Szerelmesét Margarita Nyikolajevnának hívták.", "Mindaz, amit elmondott róla a szerencsétlen poétának, szóról szóra igaz.", "Híven írta le szerelmét, Margarita éppoly szép volt, mint amilyen okos. És ehhez még hozzá kell tennünk valamit: bízvást állíthatjuk, sok asszony szíves örömest felcserélte volna életét Margarita Nyikolajevnáéval.", "A gyermektelen harmincéves asszony egy nagynevű, híres szakember felesége volt, aki ráadásul országos jelentőségű találmánnyal is megajándékozta a szovjet államot; amellett fiatal volt, jóképű, becsületes; csupa szív - és imádta feleségét.", "Egy gyönyörű szép kertes magánpalota egész felső emeletét lakták ketten, az Arbat egy kis mellékutcájában.", "Elragadó kis tanya!", "Erről bárki meggyőződhet, ha odafárad.", "Forduljon csak hozzám, megadom a címet, megmutatom az utat, a ház ma is épségben áll."], "p": 2187}, {"t": "text", "c": ["Pénzben sem szűkölködött Margarita Nyikolajevna. Mindent megvehetett, amit csak megkívánt.", "Férje ismeretségi körében érdekes emberek is akadtak.", "A petróleumfőzővel sosem kellett vesződnie. Nem ismerte a társbérlet rémségeit.", "Egyszóval... boldog volt?", "- Soha, egyetlen percig sem.", "Attól fogva, hogy tizenkilenc esztendős korában férjhez ment, és beköltözött a palotába, nem ismerte a boldogságot.", "Istenek, isteneim!", "Hát mit kívánhat még ez a nő?", "Mit kívánhat ez a nő, akinek a szemében örökké rejtélyes tűz lobog?", "Mi kell ennek a fél szemére kissé bandzsi boszorkánynak, aki akkor, azon a tavaszon, mimózával ékesítette fel magát?", "Nem tudom, fogalmam sincs róla. Nyilván igazat mondott: a Mester kellett neki, nem a gót stílusú magánpalota, nem a körülkerített park, nem a pénz. Szerette a férfit, igazat mondott. Még nekem, a kívülálló, noha hűséges elbeszélőnek is elszorul a szívem, ha arra gondolok, mit érezhetett Margarita, amikor másnap elment a Mesterhez (szerencsére anélkül, hogy férjével szakított volna eközben: férje nem érkezett haza a kitűzött időre), és megtudta, hogy a Mester már nincs a lakásán. Megtett minden tőle telhetőt, hogy valamit megtudjon róla, de persze hiába. Nem tudott meg semmit. Akkor hazament a palotába, és élt tovább, úgy, mint addig. - Igen, igen, ott követtem el a hibát, hogy akkor éjjel eljöttem tőle - meditált Margarita télen, a kályha előtt, a lángokba bámulva. - Miért hagytam magára?", "Hiszen ez őrültség! Másnap visszamentem ugyan, becsülettel, ahogy megígértem, de akkor már késő volt.", "Későn érkeztem, akár a szerencsétlen Lévi Máté!"], "p": 2190}, {"t": "text", "c": ["Ennek persze semmi értelme sem volt, hiszen valójában mi sem változott volna, ha Margarita akkor éjjel ott marad.", "- Megmenthette volna?", "- Ugyan, nevetséges! - kiálthatnánk fel, de óvakodunk tőle, hogy ezzel megbántsuk az amúgy is kétségbeesett asszonyt."], "p": 2191}, {"t": "text", "c": ["Ilyen gyötrődések közepette töltötte Margarita a telet, míg beköszöntött atavasz. Azon a pénteken, amikor a feketemágus megjelenése olyan pokoli zűrzavart támasztott Moszkvában, mikor Berlioz nagybátyját hazakergették Kijevbe, amikor a főkönyvelőt letartóztatták, és még számos érthetetlen ostobaság történt - azon a napon Margarita déltájban ébredt föl hálószobájában, amelynek erkélykiugrója a palotácska tornyát alkotta."], "p": 2192}, {"t": "text", "c": ["Felébredéskor nem sírta el magát, mint oly gyakran, mert azzal az előérzettel ébredt, hogy aznap végre történik valami.", "Mikor ez a sejtelem feltámadt benne, azonnal melengetni, táplálni kezdte lelkében, nehogy elszálljon."], "p": 2193}, {"t": "text", "c": ["- Hiszem, igen, hiszem, hogy ma történik valami! - suttogta ünnepélyesen.", "- Nem lehet, hogy ne történjék: elvégre is miért kellene nekem életem végéig gyötrődnöm?", "Igaz, hazudtam, megcsaltam a férjemet, titkos életet éltem az emberek háta mögött, de ezért nem járhat ilyen kegyetlen büntetés...", "Valaminek történnie kell: olyan nincs, hogy a szenvedés örökké tartson.", "És az álmom jóslat volt, ezért tűzbe teszem a kezem..."], "p": 2194}, {"t": "text", "c": ["Így suttogott Margarita Nyikolajevna, a napsütötte, bíborvörös függönyre tekintve, és izgatottan felöltözött, megfésülte a hármas tükör előtt rövid, hullámos haját."], "p": 2195}, {"t": "text", "c": ["Álma valóban rendkívüli volt.", "Tudni való, hogy azon az egész gyötrelmes télen egyetlenegyszer sem álmodott a Mesterről.", "Éjszakára elhagyta Margaritát; emléke csak nappal kínozta.", "Aznap éjjel pedig álmában is megjelent."], "p": 2196}, {"t": "text", "c": ["Ismeretlen helyen járt álmában, sivár, reménytelen tájon, kora tavaszi borús ég alatt.", "Pontosan látta a szürke égboltot, a száguldó felhőfoszlányokat, s a felhők alatt nesztelenül szálló varjúcsapatot.", "Durván összetákolt kis palló alatt zavaros, megáradt patak.", "Koldus, kopár, örömtelen fák. Magános nyárfa, s távolabb, a fák között, túl a sövényen, valamiféle deszkabódé, nyári konyha vagy fürdőház, vagy az ördög tudja, micsoda.", "Minden sivár, örömtelen, az ember a legszívesebben felakasztaná magát arra a magános nyárfára a palló mellett. Szellő se rebben, felhő se száll arra, sehol egy teremtett lélek. Pokol az ilyen hely az élőnek!"], "p": 2197}, {"t": "text", "c": ["És akkor - nicsak - kitárul a deszkabódé ajtaja, és kilép - ő, a Mester.", "Messze van tőle, de világosan felismeri.", "Toprongyos, nem is látni pontosan, mibe van öltözve. Haja borzas, arca borostás. Szeme riadt, fájdalmas tekintetű.", "Keze intésével hívja Margaritát.", "És az asszony a rögös, zsombékos földön szalad feléje, és eközben - felébred."], "p": 2198}, {"t": "text", "c": ["\"Ez az álom csak kettőt jelenthet - okoskodott Margarita Nyikolajevna. - Ha már halott, és magához hív, ez azt jelenti, hogy eljött értem, és nemsokára én is meghalok. Ez nagyon jó, mert kínlódásomnak vége szakad. Vagy él, és akkor az álom csak azt jelentheti, hogy életjelt akar adni. Azt akarja tudtomra adni, hogy még látjuk egymást az életben...", "Igen, igen, hamarosan viszontlátjuk egymást!\"", "Margarita izgatottan felöltözött, és igyekezett elhitetni magával, hogy igazából minden a lehető legszerencsésebben alakul, s az ilyen pillanatokat meg kell ragadni.", "Férje teljes három napra vidékre utazott, hivatalos kiküldetésben.", "Háromszor huszonnégy órája van tehát, zavartalan magányban élhet, arra gondolhat, amire akar, arról ábrándozhat, amit a legjobban szeretne.", "A magánpalota egész felső emelete, mind az öt szoba - ez az egész lakás, amelyért Moszkvában tíz- meg tízezren irigyelhetnék - teljes egészében az ő rendelkezésére áll."], "p": 2199}, {"t": "text", "c": ["Ám e háromnapos teljes szabadság élvezésére Margarita a fényűző lakásnak korántsem legszebb helyiségét választotta.", "Reggeli után bement az ablaktalan, sötét kamrába, ahol bőröndöket meg két szekrényre való ócska limlomot tartottak.", "Leguggolt az első szekrény elé, kihúzta az alsó fiókot, és egy halom selyemrongyalól kihúzta azt, amit e földön egyetlen kincsének tekintett: egy ócska barna bőrmappát, amelyben a Mester fényképét őrizte, egy névre szóló tízezer rubeles betétkönyvet, egy selyempapír közé préselt rózsa aszott szirmait meg egy megpörkölődött szélű, gépírásos, teljes ív nagyságú füzet maradványait."], "p": 2200}, {"t": "text", "c": ["Ezekkel a kincsekkel megrakodva visszament hálószobájába, kitette a hármas tükörre a fényképet, és egy óra hosszat lapozgatott a félig megégett füzetben, olvasgatni próbálta a lángok meghagyta töredékeket: ,...A Földközi-tenger felől érkező sötétség eltakarta a helytartó szeme elől a gyűlölt várost.", "Eltűntek a templomot a félelmetes Antonius-bástyával összekötő függőhidak, s az égből leereszkedő feketeség elöntötte a hippodrom szárnyas isteneit, a lőréses falú palotát, a piacot, a karavánszerájt, az utcákat, a tavakat... Elveszett Jerusalaim, a hatalmas város, mintha sosem létezett volna...\"", "Margarita szerette volna tovább olvasni, de tovább nem volt más, csak a papiros megszenesedett, kirojtozódott széle."], "p": 2201}, {"t": "text", "c": ["Könnyeit törölgetve félretette a füzetet, a tükörasztalkára könyökölt, és sokáig ült így, a tükörben visszaverődve s a fénykép szemlélésébe mélyedve.", "Könnyei lassan felszáradtak, gondosan összerakosgatta kincseit, s egy perccel később már újra el voltak temetve a selyemrongyok közé.", "A sötét kamrában csengve kattant a zár."], "p": 2202}, {"t": "text", "c": ["Kiment az előszobába, és fölvette kabátját, hogy sétálni induljon.", "Háztartási alkalmazottja, a csinos Natasa, megkérdezte, mit főzzön ebédre, s miután azt a választ kapta, hogy mindegy, a maga szórakozására beszélgetni kezdett úrnőjével, és isten tudja, miféle badarságokat mesélt - például, hogy előző este a színházban egy bűvész olyan mutatványokat produkált, hogy mindenkinek tátva maradt a szája, mindenkinek két üveg francia parfümöt meg egy pár harisnyát adott ajándékba, teljesen ingyen, és aztán, mikor az előadás véget ért, és a közönség kitódult az utcára, egyszer csak mindenki anyaszült meztelenül állt ott.", "Margarita Nyikolajevna leroskadt az előszobában a tükör előtt álló székre, úgy hahotázott."], "p": 2203}, {"t": "text", "c": ["- De, Natasa, nem szégyelli magát? - mondta azután. - Maga okos, iskolázott lány... sorban állás közben a nők tücsköt-bogarat összehordanak, és maga mindent elhisz."], "p": 2204}, {"t": "text", "c": ["Natasa elpirult, és nagy hévvel magyarázta, hogy nem hazugság, az arbati csemegeüzletben ma reggel a tulajdon két szemével látott egy nőt, aki csinos cipőben jött le a boltba, de mikor odament a pénztárhoz fizetni, a cipő eltűnt a lábáról, ott maradt harisnyában.", "A harisnyáján lefutott szemek, a sarkán lyuk.", "És az a varázscipellő is a színházi szeánszról származott."], "p": 2205}, {"t": "text", "c": ["- És ez így történt?"], "p": 2206}, {"t": "text", "c": ["- Így bizony! - erősítette Natasa, aki egyre jobban elpirult, látván, hogy asszonya nem hisz neki. - És, Margarita Nyikolajevna, kérem, a rendőrség még az éjjel elvitt több mint száz személyt.", "A hölgyek, akik az előadásról kijöttek, egy szál bugyiban szaladgáltak a Tverszkaján."], "p": 2207}, {"t": "text", "c": ["- Ezt biztosan Darja mesélte! - mondta Margarita Nyikolajevna. - Már régesrég figyelem: úgy hazudik, mintha könyvből olvasná!"], "p": 2208}, {"t": "text", "c": ["A furcsa beszélgetés Natasa számára kellemes meglepetéssel végződött.", "Margarita Nyikolajevna visszament hálószobájába, és egy pár harisnyával meg egy üveg kölnivel tért vissza. Azt mondta Natasának, ő is bűvészmutatvánnyal akar kitűnni, azzal neki ajándékozta a harisnyát és a kölnivizet, mondván, csupán egyet kér tőle cserébe, hogy ne szaladgáljon egy szál harisnyában a Tverszkaján, és ne hallgasson Darja fecsegésére.", "Azután pedig csókkal búcsúzott tőle.Trolibuszra szállt, és a kényelmes párnázott ülésen hátradőlve ment végig az Arbaton; hol a maga gondolatait szőtte, hol pedig arra fülelt, hogy miről beszél az előtte ülő két utas."], "p": 2210}, {"t": "text", "c": ["Azok ketten néha-néha hátrasandítottak, nem hallja-e valaki szavukat; elképesztő dolgokról beszéltek ugyanis.", "Az ablaknál ülő jól táplált egyén, akinek apró disznószeme huncutul pillogott, azt magyarázta a mellette ülő cingárabb alaknak, hogy a koporsót le kellett takarni fekete szemfedővel..."], "p": 2211}, {"t": "text", "c": ["- Fantasztikus! - suttogta a cingár hüledezve. - Ilyen még nem volt!", "És Zseldibin mit csinált?"], "p": 2212}, {"t": "text", "c": ["A trolibusz egyenletes surrogásán át is hallatszottak az ablaknál ülő férfi szavai: - Bűnügyi nyomozás... botrány... mit mondjak: rejtély!"], "p": 2214}, {"t": "text", "c": ["A beszédfoszlányokból Margarita Nyikolajevna úgy-ahogy megkonstruálta az összefüggő történetet: a két polgártárs arról sugdolózott, hogy egy halottnak (de hogy ki volt a halott, Margaritának nem sikerült megtudnia, mert nem nevezték nevén) ma reggel a koporsóból kilopták a fejét...", "Ezért izgul most annyira az a Zseldibin nevezetű illető.", "És a trolibuszon sugdolózóknak is nyilván lehet valami közük az ellopott fejű megboldogulthoz."], "p": 2215}, {"t": "text", "c": ["- Azt mondod, kettőkor van a hamvasztás?"], "p": 2216}, {"t": "text", "c": ["Margarita Nyikolajevna lassan már elunta a furcsa, riadt suttogást a koporsóból elcsent fejről, és valósággal megörült, hogy le kell szállnia."], "p": 2217}, {"t": "text", "c": ["Kisvártatva már a Kreml fala alatt ült a park egyik padján, mégpedig úgy, hogy a Manyezsre* látott."], "p": 2218}, {"t": "text", "c": ["Hunyorogva nézett fel a szép napsütésbe, visszaemlékezett aznap éjjeli álmára, s arra is, hogy pontosan egy esztendővel ezelőtt, ugyanezen a napon, ugyanebben az órában, ezen a padon ült ővele. Fekete retikülje akkor is mellette feküdt a padon, akárcsak most.", "Ő ma nem volt mellette, de Margarita Nyikolajevna gondolatban mégis ővele társalgott: \"Ha száműzetésbe küldtek, miért nem adsz hírt magadról?", "Hisz onnan is üzennek az emberek!", "Már nem szeretsz?", "Nem, ezt nem tudom elhinni.", "Talán meghaltál? Akkor kérlek, bocsáss el, engedd, hogy végre szabad legyek, szabadon lélegezhessek...\"", "- És gondolatban maga válaszolt önmagának helyette: \"Szabad vagy, azt hiszed, visszatartlak?\"", "És ismét visszafelelt neki: \"Ugyan már, miféle válasz ez?", "Előbb tűnjél el az emlékezetemből, akkor leszek szabad...\""], "p": 2219}, {"t": "text", "c": ["Járókelők haladtak el Margarita Nyikolajevna előtt.", "Egy férfi kíváncsian nézte meg a jól öltözött nőt, vonzotta magánya, szépsége. Köhécselt, s leült a pad sarkára. Nagyot lélegzett, és megszólalt: - Határozottan szép idő van máma..."], "p": 2221}, {"t": "text", "c": ["De az asszony olyan sötéten nézett rá, hogy felállt, és elment."], "p": 2222}, {"t": "text", "c": ["\"Tessék, itt a példa - folytatta Margaritá elképzelt párbeszédét azzal, aki lelkén uralkodott. - Miért kergettem el ezt a férfit?", "Unatkozom, és ebben a szoknyapecérben igazán nem volt semmi kellemetlen, kivéve talán azt a buta Żhatározottan®-t.", "Miért gunnyasztok itt a fal tövében, egyedül, mint a fülesbagoly?", "Miért vagyok kirekesztve az életből?\"", "Egészen elcsüggedt, elszontyolodott.", "De ekkor ismét végighullámzott rajta a reggeli várakozás izgalma. \"Igen, ma történik valami!\"", "Az izgalom hulláma másodszor is megcsapta, és akkor ráébredt, hogy ez - hanghullám. A város morajlásán keresztül egyre világosabban hallotta: dobpergés és kissé hamis kürtök szava közeledik feléje.Először egy lovas rendőr jelent meg, lépésben haladt el a park rácsa előtt, mögötte három gyalogos rendőr.", "Azután lépésben haladó teherautó, rajta zenészek. Amögött ugyancsak lassan haladó, vadonatúj, nyitott halottasautó, rajta koszorúkkal borított koporsó, s a koporsó négy sarkánál négy ember - három férfi, egy nő.", "Margarita még ebből a távolságból is észrevette, hogy a halottat utolsó útjára kísérő s a koporsó mellett őrt álló személyek arcán zavar, elképedés tükröződik. Különösen feltűnő volt ez a bal hátsó sarokban álló nőnél: amúgy is pufók ábrázatát mintha belülről még jobban felfújta volna valami pikáns titok, apró, hunyorgó szemében kétértelmű szikrák villóztak.", "Úgy tetszett, mintha nem állná meg tovább, rákacsintana a megboldogultra, és azt mondaná: \"Ki látott már ilyet?...", "Rejtélyes ügy, szavamra mondom!\"", "De hasonló tanácstalanságot fejezett ki a halottaskocsit gyalogosan kísérő mintegy háromszáz ember arca is."], "p": 2224}, {"t": "text", "c": ["Margarita a tekintetével kísérte a menetet, egészen addig, amíg a távolban elhalt az egyhangú üstdob, mely állandóan egyforma ütemben pufogott, \"bumsz, bumsz, bumsz\". \"Milyen furcsa temetés - gondolta magában. - És milyen gyászos ez a bummogás!", "Komolyan mondom, eladnám az ördögnek a lelkemet, ha megtudhatnám, hogy él-e még...", "Vajon kit temetnek itt?\"", "- Mihail Alekszandrovics Berliozt, a TÖMEGÍR elnökét - szólalt meg mellette egy kissé dunnyogó férfihang."], "p": 2225}, {"t": "text", "c": ["Margarita Nyikolajevna ámulva fordult a hang felé, és észrevette, hogy valaki ül a padon. Nyilván akkor telepedett melléje nesztelenül, amikor ő a temetési menetet nézte. Az utolsó kérdést pedig nyilván - szórakozottságában - fennhangon tette fel."], "p": 2226}, {"t": "text", "c": ["A menet eközben megállt, valószínűleg a közlekedési lámpa tartóztatta fel az útkeresztezésnél."], "p": 2227}, {"t": "text", "c": ["- Bizony furán érzik magukat - folytatta a padon ülő egyén.", "- Halottat visznek, de közben folyton csak az jár az eszükben, hogy hová lett a feje!"], "p": 2228}, {"t": "text", "c": ["- A feje? Hogyhogy a feje? - figyelt föl Margarita, és tüzetesen szemügyre vette szomszédját.", "Alacsony, vörös hajú férfi volt, szájából agyar meredezett, keményített inget viselt, jó minőségű csíkos öltönyt, lakkcipőt s fején keménykalapot. Nyakkendője rikító volt, és feltűnt rajta még az is, hogy zakója mellzsebéből, ahol a férfiak rendesen zsebkendőt vagy töltőtollat hordanak, egy lerágott csirkecomb csontja kandikált elő."], "p": 2229}, {"t": "text", "c": ["- Ma reggel ugyanis, tetszik tudni, a Gribojedov nagytermében, ahol a halott fel volt ravatalozva, kilopták a fejét a koporsóból."], "p": 2230}, {"t": "text", "c": ["- Hogy történhetett? - kérdezte Margarita szinte önkéntelenül, s közben eszébe jutott a trolibuszon hallott beszélgetés."], "p": 2231}, {"t": "text", "c": ["- Ördög tudja! - válaszolta a vörös eléggé közvetlenül.", "- Különben, szerintem nem ártana megkérdezni a Behemótot.", "Fenemód ügyesen csenték el!", "És főleg érthetetlen, hogy kinek kellhet az a fej!"], "p": 2232}, {"t": "text", "c": ["Botrány!"], "p": 2233}, {"t": "text", "c": ["Bármennyire elfoglalta is Margarita Nyikolajevnát a saját bánata, mégis meglepődött - a vörös hajú idegen fura közléseitől.", "- Megálljon csak - kiáltott fel -, ez az a Berlioz, akiről a mai újságok..."], "p": 2234}, {"t": "text", "c": ["- Az hát, az, az!"], "p": 2235}, {"t": "text", "c": ["- Akkor hát irodalmárok követik a koporsót? - kérdezte Margarita."], "p": 2236}, {"t": "text", "c": ["- Természetesen, írók, irodalmárok!"], "p": 2237}, {"t": "text", "c": ["- Ismeri őket?"], "p": 2238}, {"t": "text", "c": ["- Mindet ismerem, kivétel nélkül - válaszolta a vörös."], "p": 2239}, {"t": "text", "c": ["- Mondja - kérdezte Margarita elfúló hangon -, nincs közöttük Latunszkij, akritikus?"], "p": 2240}, {"t": "text", "c": ["- Már hogyne volna! - felelte a vörös."], "p": 2241}, {"t": "text", "c": ["- Ott van, ni, a negyedik sor legszélén."], "p": 2242}, {"t": "text", "c": ["- Az a szőke? - kérdezte Margarita hunyorogva.", "- Inkább hamuszínű... látja, most égnek emeli a tekintetét!"], "p": 2243}, {"t": "text", "c": ["- Olyan... papos?"], "p": 2244}, {"t": "text", "c": ["- Az, az."], "p": 2245}, {"t": "text", "c": ["Többet nem kérdezett Margarita, csak merően nézte Latunszkijt."], "p": 2246}, {"t": "text", "c": ["- Úgy látom, gyűlöli azt a Latunszkijt! - jegyezte meg a vörös mosolyogva."], "p": 2247}, {"t": "text", "c": ["- Akad még, akit gyűlölök - vetette oda Margarita. - De erről nem érdemes beszélni."], "p": 2248}, {"t": "text", "c": ["A gyászmenet eközben továbbhaladt, a gyalogszerrel vonulók mögött autók haladtak lépésben, többnyire üresen."], "p": 2249}, {"t": "text", "c": ["- Már hogyne volna érdemes, Margarita Nyikolajevna!"], "p": 2250}, {"t": "text", "c": ["- Maga ismer engem? - kérdezte Margarita meglepetten."], "p": 2252}, {"t": "text", "c": ["A vörös válaszképpen lekapta keménykalapját, feldobta, és röptében elkapta."], "p": 2253}, {"t": "text", "c": ["\"Tisztára betörőpofája van!\" - állapította meg Margarita, ahogy most jobban szemügyre vette véletlen ismerősét."], "p": 2254}, {"t": "text", "c": ["- De én nem ismerem magát - mondta elutasítóan."], "p": 2255}, {"t": "text", "c": ["- Honnét is ismerne?", "Pedig fontos ügyben küldtek magához."], "p": 2256}, {"t": "text", "c": ["Margarita elsápadt, visszahőkölt ültében."], "p": 2257}, {"t": "text", "c": ["- Mindjárt ezzel kellett volna kezdenie - szólalt meg. - Ahelyett, hogy hetethavat összehordott valami levágott fejről.", "Tehát le akar tartóztatni!"], "p": 2258}, {"t": "text", "c": ["- Szó sincs róla! - tiltakozott élénken a vörös. - Hogy is jut ilyesmi az eszébe?", "Mondtam már, fontos ügyben járok."], "p": 2259}, {"t": "text", "c": ["- Miféle ügyben? Nem értem."], "p": 2260}, {"t": "text", "c": ["A vörös körülnézett, majd titokzatosan súgta:"], "p": 2261}, {"t": "text", "c": ["- Azért küldtek, hogy ma estére vendégségbe hívjam."], "p": 2262}, {"t": "text", "c": ["- Micsoda? Miféle vendégségbe? Kihez?"], "p": 2263}, {"t": "text", "c": ["- Egy híres külföldi úrhoz - felelte a vörös, és sokatmondóan összecsippentette fél szemét."], "p": 2264}, {"t": "text", "c": ["Margarita felháborodott."], "p": 2265}, {"t": "text", "c": ["- Mi az, nálunk most már utcai kerítők folytatják üzelmeiket? - Felugrott, menni készült. - Még csak az kéne, hogy ilyen megbízást vállaljak! - mordult fel a vörös, és a távozni készülő Margarita után kiáltott: - Bolond! - Aljas gazember! - szólt vissza az asszony, és már indult is, hogy faképnél hagyja az ekképpen aposztrofált vörös fickót. Ekkor azonban meghallotta maga mögött a hangját:"], "p": 2268}, {"t": "text", "c": ["- \"A Földközi-tenger felől érkező sötétség eltakarta a helytartó szeme elől a gyűlölt várost.", "Eltűntek. a templomot a félelmetes Antonius-bástyával összekötő függőhidak... Elveszett Jerusalaim, a hatalmas város, mintha sosem létezett volna...\" Így vesszen maga is a megpörkölődött füzetével meg a lepréselt rózsájával!", "Itt ül magába roskadva a padon, és könyörög neki, hogy bocsássa el magát, hagyja szabadon lélegezni, tűnjön el az emlékezetéből!"], "p": 2269}, {"t": "text", "c": ["Margarita falfehér lett, visszament a padhoz.", "A vörös hunyorogva nézett fel reá."], "p": 2270}, {"t": "text", "c": ["- Nem értem - mondta halkan Margarita. - A füzetről még csak tudomást szerezhet valaki... belopózhat, megnézheti...", "Natasát biztosan lefizették!", "De honnét ismeri a gondolataimat? - Fájdalmasan összevonta szemöldökét, ésmegkérdezte: - Mondja meg végre, ki maga?", "Milyen intézménytől való?"], "p": 2271}, {"t": "text", "c": ["- Ajjaj, de unalmas - dünnyögte a vörös, és nyomatékosan kijelentette: - Engedje meg, hiszen már megmondtam, hogy nem tartozom semmiféle intézményhez!", "Üljön le, kérem."], "p": 2272}, {"t": "text", "c": ["Margarita mukkanás nélkül engedelmeskedett, leült, de azért másodszor is megkérdezte: - Kicsoda maga?"], "p": 2274}, {"t": "text", "c": ["- A nevem Azazello. No de nem mindegy az magának?"], "p": 2275}, {"t": "text", "c": ["- És azt sem árulja el, hogy honnét tud a füzetről, hogyhogy ismeri a gondolatimat?"], "p": 2276}, {"t": "text", "c": ["- Eszem ágában sincs - felelte szárazon Azazello."], "p": 2277}, {"t": "text", "c": ["- De mondja... tud róla valamit? - suttogta Margarita esdeklően."], "p": 2278}, {"t": "text", "c": ["- Hát... mondjuk, hogy tudok."], "p": 2279}, {"t": "text", "c": ["- Könyörgök, csak azt az egyet mondja meg: él?", "Ne kínozzon tovább!"], "p": 2280}, {"t": "text", "c": ["- Él hát, él! - válaszolta kelletlenül Azazello."], "p": 2281}, {"t": "text", "c": ["- Hál' istennek!"], "p": 2282}, {"t": "text", "c": ["- Kérem, ne tessék lelkendezni és sopánkodni - mordult rá Azazello bosszúsan."], "p": 2283}, {"t": "text", "c": ["- Bocsánat, bocsánat - mormolta az asszony szinte már alázatosan.", "- Az előbb csakugyan megharagudtam magára.", "De hát ismerje el, hogy egy nőt csak úgy az utcáról vendégségbe hívnak... nekem igazán nincsenek előítéleteim, ezt elhiheti - Margarita szomorúan elmosolyodott -, de külföldiekkel sohasem találkozom, nem is óhajtok velük érintkezni... meg aztán, a férjem... életem tragédiája, hogy olyan férfival élek, akit nem szeretek... de azért nem akarom elrontani az életét, ezt méltatlannak érezném... ő mindig jó volt hozzám..."], "p": 2284}, {"t": "text", "c": ["Azazello láthatóan unta az összefüggéstelen magyarázkodást, és szigorúan rászólt az asszonyra: - Hallgasson, kérem, egy percig."], "p": 2286}, {"t": "text", "c": ["És Margarita engedelmesen elhallgatott."], "p": 2287}, {"t": "text", "c": ["- A külföldi, akihez én meghívtam, teljesen veszélytelen.", "És azonkívül egy teremtett lélek se fogja megtudni, hogy nála járt. Ezért kezeskedem."], "p": 2288}, {"t": "text", "c": ["- És mit akar tőlem az az idegen? - kérdezte Margarita gyanakvóan."], "p": 2289}, {"t": "text", "c": ["- Azt majd megtudja annak idején - felelte Azazello."], "p": 2290}, {"t": "text", "c": ["- Értem már... Arról van szó, hogy odaadjam magam neki - suttogta Margarita."], "p": 2291}, {"t": "text", "c": ["Azazello fölényesen elvigyorodott."], "p": 2292}, {"t": "text", "c": ["- Biztosíthatom magát, az egész világon minden nő erről álmodozna, de - s arcát itt gúny torzította el - csalódást kell okoznom magának: ilyesmiről szó sem lesz."], "p": 2293}, {"t": "text", "c": ["- Ki az az idegen? - kiáltotta Margarita izgalmában olyan hangosan, hogy a pad előtt haladó járókelők feléje fordultak. - És mi érdekem fűződik hozzá, hogy odamenjek?"], "p": 2294}, {"t": "text", "c": ["Azazello a füléhez hajolt, és sokatmondóan súgta:"], "p": 2295}, {"t": "text", "c": ["- Nagyon is nyomós érdeke fűződik hozzá... ragadja meg az alkalmat.", "Margarita szeme kikerekedett."], "p": 2296}, {"t": "text", "c": ["- Tessék? - kiáltotta. - Ha jól értettem, arra céloz, hogy ott megtudhatok valamit... róla?"], "p": 2297}, {"t": "text", "c": ["- Azazello némán bólintott."], "p": 2298}, {"t": "text", "c": ["- Elmegyek! - kiáltott fel Margarita elszántan, és megragadta Azazello karját."], "p": 2299}, {"t": "text", "c": ["- Elmegyek, ahová mondja!Azazello megkönnyebbülten szusszant, hátradőlt a pad támlájára, eltakarva a nagy betűkkel belevésett \"Nyura\" nevet, gúnyosan megjegyezte:"], "p": 2300}, {"t": "text", "c": ["- Jaj, ezek a nők! Szörnyű népség! - Kezét zsebébe mélyesztette, s két lábát egyenesen maga elé nyújtotta. - Szeretném tudni, miért éppen engem küldtek magához?", "Mért nem vállalta inkább a Behemót, neki olyan elbűvölő a modora..."], "p": 2301}, {"t": "text", "c": ["Margarita keserűen, kényszeredetten elmosolyodott... - Kérem, ne ejtsen továbbra is kétségbe a talányaival. Boldogtalan vagyok, és maga visszaél a helyzetemmel...", "Tudom, hogy gyanús históriába keveredtem, de esküszöm, csak azért, mert maga azt ígérte, hogy megtudok róla valamit! Szédülök ettől a sok érthetetlen rejtélytől..."], "p": 2303}, {"t": "text", "c": ["- Jaj, csak ne drámázzon! - fintorgott Azazello. - Az én helyzetemet is meg kell érteni.", "Felpofozni egy adminisztrátort, kidobni egy nagybácsit, valakit agyonlőni, vagy más efféle apróság: ez az én szakmám. De szerelmes nőkkel társalogni... köszönöm, nem kérek belőle!", "Hisz egy jó félórája győzködöm itt már magát...", "Egyszóval eljön?"], "p": 2304}, {"t": "text", "c": ["- El - válaszolta Margarita Nyikolajevna határozottan."], "p": 2305}, {"t": "text", "c": ["- Akkor tessék - mondta Azazello, kerek aranyszelencét vett elő zsebéből, és átadta Margaritának e szavakkal: - Dugja el gyorsan, mert mindenki idenéz.", "Jó hasznát veszi majd, Margarita Nyikolajevna, mert mi tagadás, jócskán megöregítette a bánat az utóbbi hat hónapban.", "(Margarita elpirult, de nem szólt, és Azazello folytatta:) Ma este pontosan fél tíz órakor legyen szíves meztelenre vetkőzni, és ezzel a krémmel bekenni arcát, egész testét.", "Aztán csinálhat amit akar, de ne menjen el a telefon mellől.", "Tízkor fölhívom, és mindent közlök, amit tudnia kell.", "Ne törődjék semmivel, elszállítják oda, ahová kell, és semmi baja sem esik.", "Megértette?"], "p": 2306}, {"t": "text", "c": ["- Meg - felelte Margarita rövid gondolkodás után. - Ez a doboz színarany, érzem a súlyán.", "Mit csináljak: világosan látom, hogy megvesztegetnek, és belékevernek valami sötét históriába, amiért egyszer még nagyon megfizetek..."], "p": 2308}, {"t": "text", "c": ["- Megint kezdi? - horkant fel Azazello."], "p": 2309}, {"t": "text", "c": ["- Nem, én csak..."], "p": 2310}, {"t": "text", "c": ["- Azonnal adja vissza a krémet!"], "p": 2311}, {"t": "text", "c": ["Margarita erősebben markolta a kis dobozt. - Adja vissza, ha mondom! - förmedt rá Azazello mérgesen. - Adja vissza, és ördög vigye az egészet. Küldjék a Behemótot. - Nem, nem! - kiáltotta Margarita, az arra menők megdöbbenésére. - Mindenre hajlandó vagyok, végigjátszom ezt a komédiát a krémmel, ha kell, az ördöggel is cimborálok! De vissza nem adom!...", "Tudom, hogy mire vállalkoztam. De mindent vállalok őérte, mert másban már amúgy sem bízhatok ezen a világon.", "De annyit mondok: ha pusztulásba sodor, szégyellheti magát, igen, a föld alá süllyedhet szégyenében!", "Szerelmemért halok meg!", "- Margarita büszkén a mellére csapott, és felnézett a napra."], "p": 2315}, {"t": "text", "c": ["- Báá! - üvöltött fel Azazello hirtelen, dülledő szemmel meredt a park rácsára, és ujjával valamerre mutatott."], "p": 2316}, {"t": "text", "c": ["Margarita gyorsan odafordult, amerre a vörös mutogatott, de semmi különöset nem látott.", "Azazellóhoz fordult, hogy magyarázza meg rejtélyes felkiáltását - de nem volt, aki e magyarázatot megadja: a vörös ismeretlent elnyelte a föld.", "Margarita gyorsan belenyúlt retiküljébe, ahová a felkiáltás előtt a kis szelencét rejtette, és meggyőződött róla, hogy a szelence ott van.", "Ekkor pillanatnyi gondolkozás nélkül kiszaladt a Sándor-parkból."], "p": 2317}]}