{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HUSZONNYOLCADIK FEJEZET", "p": 3876}, {"t": "h2", "c": "Korovjov és a Behemót utolsó kalandjai", "p": 3877}, {"t": "text", "c": ["Valóban kirepült-e ez a négy alak, vagy csak a halálra rémült lakók szeme káprázott a balsors üldözte szadovajai ház udvarán - azt ma már persze senki sem tudhatja.", "Ha csakugyan kirepültek, akkor azt sem tudja senki, hogy közvetlenül hová, merre igyekeztek. Hol váltak el egymástól, azt sem tudjuk megállapítani, annyit azonban tudunk, hogy alig negyedórával a szadovajai tűzeset után a Szmolenszkaja téri diplomatabolt üvegajtós bejáratában pepita öltönyös, nyurga egyén jelent meg, hatalmas fekete kandúr kíséretében."], "p": 3486}, {"t": "text", "c": ["A pepita öltönyös, ügyesen átfurakodva a járókelők tömegén, kinyitotta a bolt külső ajtaját.", "Itt azonban útját állta a csontos, kis termetű portás, kinek arcáról csak úgy áradt a rosszindulat, és mérgesen ráripakodott:"], "p": 3487}, {"t": "text", "c": ["- Macskával tilos a bemenet!"], "p": 3488}, {"t": "text", "c": ["- Bocsánat - recsegte a nyurga pepita egyén, és bütykös kezét füléhez illesztette, mint aki nagyothall -, azt tetszik mondani, macskával?", "De hát hol van itt macska?"], "p": 3489}, {"t": "text", "c": ["A portás szeme kiguvadt, s volt is mitől: a pepita lábánál immár semmiféle macska nem mutatkozott, ehelyett rongyos sapkás, kövér fickó ágaskodott mögötte türelmetlenül, akinek az arca valóban hasonlított valamelyest egy kandúr pofájához.", "Kezében benzinfőzőt hozott."], "p": 3490}, {"t": "text", "c": ["Az embergyűlölő portásnak sehogy sem tetszett ez a párocska."], "p": 3491}, {"t": "text", "c": ["- Nálunk csak valutáért lehet vásárolni - ripakodott rájuk másodízben, s gyanakodva méregette őket molyette, bozontos kese szemöldöke alól."], "p": 3492}, {"t": "text", "c": ["- És honnét tudja, hogy nincs valutánk, drágám? - recsegte a pepita, törött csíptetője alól rávillantva szemét a portásra.", "- Talán a ruházatunkból ítél?", "Óvakodjék ettől, drágalátos strázsa uram, mert tévedhet, súlyosan tévedhet.", "Nem ártana, ha felfrissítené emlékezetében a híres Harun Al-Rasid* kalifa históriáját.", "Az adott esetben azonban, pillanatnyilag figyelmen kívül hagyva a kalifa történetét, csak annyit mondok, hogy panaszt teszek ön ellen az igazgatónál, és olyan dolgokat fogok neki önről tudomására hozni, hogy hamarosan el kell hagynia kívánatos állását a fényes üvegajtók között."], "p": 3493}, {"t": "text", "c": ["- Honnét tudja, hogy a gyorsforralóm nincs-e tele valutával? - szólt közbe türelmetlenül, ingerülten a kandúrképű, aki szemlátomást alig várta, hogy bemehessen a boltba.", "A vitatkozók mögött már megtorlódott és háborgott a tömeg.", "A portás kétkedő, gyűlölködő pillantással súrolva a furcsa párt, félreállt az útból, és ismerőseink, Korovjov és Behemót beléptek az üzletbe."], "p": 3494}, {"t": "text", "c": ["Alaposan körülnéztek, azután Korovjov megszólalt, de olyan hangosan, hogy a bolt utolsó zugába is elhallatszott: - Gyönyörű ez az üzlet!", "Igazán remek, nagyszerű egy üzlet!A pultnál álló vásárlók megfordultak, és meglepetten bámészkodtak a boltot dicsérő új jövevényre, holott a hely igazán megérdemelte az elismerést."], "p": 3497}, {"t": "text", "c": ["A polcokon száz meg száz vég mindenféle színű karton meg pamutvászon tarkállott. Majd sorban perkál-, sifon-, frakkszövet-végek következtek.", "Távolabb cipődobozok látszottak halomba, oszlopokba rakva, meg néhány nőnemű vásárló, jobb lábán ócska, viselt cipője, bal lábán pedig tündöklő új körömcipellő, amellyel gondterhelten tapicskált a szőnyegen.", "Valahol távolabb láthatatlan gramofonok szolgáltatták a muzsikát."], "p": 3498}, {"t": "text", "c": ["Korovjov meg a Behemót azonban mindeme kincsekre ügyet sem vetve, megindult a cukrászati és élelmiszerosztály felé.", "Ott tágasabb volt a hely, a pultnál nem tolongtak a svájcisapkás, fejkendős nők, mint a cipők körül meg a szövetosztályon."], "p": 3499}, {"t": "text", "c": ["Egyetlen vásárló állt csak a pultnál, alacsony, tagbaszakadt, kékre borotvált arcú férfi, orrán csontkeretes pápaszem, fején újdonatúj, gyűretlen kalap, melynek szalagja sem volt elzsírosodva, kezén rozsdavörös szarvasbőr kesztyű. Orgonaszínű felöltő födte termetét.", "Parancsolóan morgott valamit a fehér köpenyes, kék sapkás eladónak, aki kiszolgálta.", "Az eladó most éles késsel (feltűnően hasonlított ahhoz a késhez, amelyet Lévi Máté lopott a péktől) leválasztotta egy zsírtól csöpögő, rózsaszínű lazacról kígyóbőrhöz hasonlatos, ezüstös bórét."], "p": 3500}, {"t": "text", "c": ["- Ez az osztály is kifogástalan! - jelentette ki Korovjov ünnepélyesen. - És ez az idegen is roppantul megnyerő - tette hozzá, ujjával az orgonaszínű hát felé bökve."], "p": 3501}, {"t": "text", "c": ["- Nem, Fagót, ebben tévedsz, barátocskám - válaszolta a Behemót elgondolkozva. - Az orgonaszínű úrnak az arcából valami hiányzik, legalábbis szerintem."], "p": 3502}, {"t": "text", "c": ["Az orgonaszínű hát összerezzent, de valószínűleg csak véletlenül, hiszen külföldi lévén, nem érthette, hogy mit beszélnek oroszul a háta mögött."], "p": 3503}, {"t": "text", "c": ["- Jó lenni lazác? - kérdezte szigorúan a külföldi."], "p": 3504}, {"t": "text", "c": ["- Párja nincs! - válaszolta büszkén az eladó, és kecsesen kapirgálta a kés élével a lazac bőrét."], "p": 3505}, {"t": "text", "c": ["- Jót szeretek, rosszat ne! - folytatta éppoly szigorúan a külföldi vásárló."], "p": 3506}, {"t": "text", "c": ["- Hogyne, mi sem természetesebb! - helyeselt az eladó lelkesen."], "p": 3507}, {"t": "text", "c": ["Ismerőseink ekkor otthagyták a lazacvásárló külföldi urat, és elsétáltak a cukrászati pult sarkáig."], "p": 3508}, {"t": "text", "c": ["- Fülledt nap van ma - fordult Korovjov a fiatal, pirospozsgás eladónőhöz, de választ nem kapott. - Hogy a mandarin? - tudakolta ezek után."], "p": 3509}, {"t": "text", "c": ["- Harminc kopejka kilója - válaszolta az eladónő."], "p": 3510}, {"t": "text", "c": ["- Borsos ár, mi tagadás... hm, hm... - hümmögött, sóhajtozott Korovjov; egy pillanatig gondolkozott, majd társához fordult: - Egyél, Behemót."], "p": 3511}, {"t": "text", "c": ["A kandúrképű a hóna alá fogta a benzinfőzőjét, levette a piramisról a legfelső mandarint, héjastul befalta, és nyomban hozzálátott a másodikhoz."], "p": 3512}, {"t": "text", "c": ["Az elárusítónőt halálos rémület fogta el."], "p": 3513}, {"t": "text", "c": ["Arcából elszállt a pír. - Megőrültek? - sápítozott, és kiejtette kezéből a süteményfogó csipeszt. - A csekket!", "Adják ide a csekket!"], "p": 3514}, {"t": "text", "c": ["- De, lelkecském, aranyom, szépségem! - hízelgett Korovjov a pultra dőlve, és az eladónőre kacsingatva. - A jelen pillanatban elfogyott a valutánk, ejnye, no, mit csináljunk!", "De esküszöm, hogy legközelebb, de legeslegkésőbb hétfőn, mindent megfizetünk teljes értékben!", "Itt lakunk nem messze a Szadovaján, ott,ahol a tűz ütött ki..."], "p": 3515}, {"t": "text", "c": ["A Behemót eközben felfalta a harmadik mandarint, aztán bedugta mancsát egy csokoládétáblákból feltornyozott ravasz építménybe, kihúzta az egyik legalsó táblát, amitől persze az egész összedőlt, és bekapta a csokoládét, sztaniolburkolatával együtt."], "p": 3516}, {"t": "text", "c": ["Az eladók a halaspultnál sóbálvánnyá meredtek, késsel a kezükben, az orgonaszínű külföldi a betolakodók felé fordult, és abban a minutában kiderült, hogy a Behemótnak nincs igaza: az orgonaszínűnek semmi sem hiányzott az arcából, ellenkezőleg, még sok is volt belőle - két orcája hájasan, petyhüdten csüngött le. Tekintete riadtan ugrált jobbra-balra."], "p": 3517}, {"t": "text", "c": ["Az elárusítónő arca elsárgult ijedtében, torkaszakadtából felvisított:"], "p": 3518}, {"t": "text", "c": ["- Pal-oszics!", "Pal-oszics!"], "p": 3519}, {"t": "text", "c": ["A kiáltásra a szövetosztályról is odacsődültek a vásárlók, a Behemót pedig otthagyván a cukrászat csábító remekeit, mancsát a \"Minőségi kercsi hering\" feliratú hordóba mélyesztette, kiemelt két heringet, és elnyelte, csak a farkát köpte ki."], "p": 3520}, {"t": "text", "c": ["- Paloszi-i-cs! - hangzott fel ismét a kétségbeesett segélykiáltás a cukrászpult mögül, a halaspulti eladó pedig felhördült: - Mit művelsz, te disznó?!"], "p": 3522}, {"t": "text", "c": ["Pavel Ioszifovics máris a helyszínen termett.", "Tiszta, hófehér köpenyben feszített, akár egy sebész; zsebéből ceruza kandikált elő.", "Láthatóan tapasztalt férfiú volt, mert amint meglátta a Behemót szájában a harmadik hering farkát, egyetlen szempillantás alatt fölmérte a helyzetet, s erélyes kézmozdulattal kiadta a vezényszót: - Fütyülj!"], "p": 3524}, {"t": "text", "c": ["És a portás a kettős üvegajtó közéből kipenderült az utcasarokra, és máris felsüvített a baljós fütty.", "A vásárlóközönség ezalatt körülvette a két mihasznát, és Korovjov akcióba lépett."], "p": 3525}, {"t": "text", "c": ["- Polgártársak! - kiáltott fel vibráló, vékony hangon.", "- Micsoda dolog ez?", "Ki hallott ilyet?", "Ez a szegény ember - Korovjov itt még érzelmesebben rezegtette a hangját, és a Behemótra mutatott, aki haladéktalanul sírós ábrázatot vágott -, ez a szegény ember naphosszat gyorsforralókat javít. Megéhezett... és honnét vegyen valutát?"], "p": 3526}, {"t": "text", "c": ["A máskor higgadt Pavel Ioszifovics elveszítette önuralmát, szigorúan rárivallt Korovjovra:"], "p": 3527}, {"t": "text", "c": ["- Fogd be a szád!", "- És újra, még türelmetlenebbül intett, mire odakinn még vidámabban süvítettek a füttyjelek."], "p": 3528}, {"t": "text", "c": ["Korovjovot azonban nem hozta ki a sodrából Pavel Ioszifovics közbelépése."], "p": 3529}, {"t": "text", "c": ["Rendületlenül folytatta:", "- Igenis, fölvetem a kérdést: honnét? Éhség, szomjúság gyötri a szerencsétlent, melege van, hát megkóstolt egy mandarint a szegény éhenkórász!", "Az ára három kopejka. És tessék, máris fütyörésznek, mint a csalogány tavasszal az erdőn, felabajgatják a rendőrséget, elvonják fontosabb dolgaitól.", "És neki mért szabad?", "- Azzal Korovjov az orgonaszínű, tagbaszakadt alakra mutatott, amitől annak arca eltorzult rémületében.", "- Mi fán terem?", "Honnét jött ide?", "És miért?", "Talán unatkoztunk itt nélküle?", "Mi hívtuk meg?", "No persze - és a volt karvezető gúnyosan húzta el a száját -, amint látják, elegáns orgonaszínbe van öltözve, meghízott a sok lazachúson, dagad a valutától, és nekünk, minekünk mi marad?! Ez nekem fáj, fáj, fáj! - üvöltött, jajveszékelt Korovjov, mint régi esküvőn a vőfély.Pavel Ioszifovics haragosan megrázkódott e tapintatlan, ostoba és alighanem politikailag kártékony beszédek hallatára, de - akármilyen furcsa - az összesereglett közönség szeméből kitetszett, hogy sokan egyetértenek vele.", "S mikor a Behemót rongyos, koszos kabátja ujját szeméhez illesztve, tragikusan felzokogott:"], "p": 3531}, {"t": "text", "c": ["- Köszönöm, hű barátom, hogy szót emeltél értem! - akkor csoda történt.", "Egy szegényesen, de tisztán öltözött békés, csendes öregecske, aki három darab mandulás kiflit vásárolt a cukrászosztályon, hirtelen átváltozott.", "Szeme harcias villámokat lövellt, arca elvörösödött, földhöz vágta a süteményes zacskót, és vékony gyerekhangon elordította magát: - Igaza van! - Aztán felkapta a keze ügyébe eső tálcát, lesöpörte róla a Behemót által lerombolt csokoládé Eiffel-torony maradványait, baljával lekapta az orgonaszínű külföldi fejéről a kalapot, jobbjával pedig lendületesen fejbe vágta a tálcával.", "Akkorát szólt, mint mikor teherautóról bádoglemezeket dobálnak le a földre.", "Az imigyen fejbe kólintott kopasz külföldi úr elsápadt, megtántorodott, és estében beleült a heringeshordóba, sós levet fröcskölve maga körül szökőkút alakjában.", "És ekkor történt a második csoda. A kádba pottyant külföldi tiszta orosz nyelven, a legcsekélyebb idegen akcentus nélkül ordítani kezdett: - Segítség!", "Megölnek!", "Gyilkosok! Banditák! - Nyilván a sokk hatására hibátlanul beszélte az addig ismeretlen orosz nyelvet."], "p": 3534}, {"t": "text", "c": ["A portás ekkor abbahagyta a füttyögést, a vásárlók izgatott tömegében két rendőrsisak tűnt fel, s közeledett a csoporthoz.", "De az álnok Behemót - ahogy öntözőkannával locsolják a virágágyat - forralójából fürgén végiglocsolta benzinnel a cukrászpultot, és a benzin magától kigyulladt.", "A láng magasra felcsapva végigszaladt a pulton, felfalva a gyümölcskosarakat díszítő színes papírszalagokat.", "Az eladónők visongva ugráltak ki a pult mögül, és alighogy sikerült kimenekülniök, lángra gyúltak a vászonfüggönyök az ablakon, és az égő benzin egyre tovább terjedt a padlón.", "A sokaság rémülten kiabálva hátrált ki a cukrászati osztályról, magával sodorva az immár fölöslegessé vált Pavel Ioszifovicsot; a halaspult mögül pedig élesre fent késükkel libasorban ügettek a vészkijárat felé az eladók.", "Az orgonaszínű úriember nagy nehezen kikecmergett a heringeshordóból, sós létől csöpögve átvetette magát a pulton meg a rajta fekvő lazacon, és sietett követni őket.", "A bejárati üvegajtó hangos csörömpöléssel betört, benyomta a riadtan menekülő vásárlók hada - Korovjov meg a falánk Behemót pedig eltűntek, mintha a föld nyelte volna el őket.", "A diplomataboltbeli tűzvész szemtanúi utóbb azt állították, hogy a két bajkeverő fölrepült a levegőbe, és a mennyezet alatt szétpukkadtak, mint a gyerekek léggömbjei.", "Erősen kétséges persze, hogy a dolog csakugyan így történt-e, de hiába próbálnók találgatni, erről nem tudunk többet."], "p": 3535}, {"t": "text", "c": ["Annyit azonban bizonyosan tudunk, hogy egy perccel a diplomataboltbeli események után Korovjov meg a Behemót a bulvár járdáján álltak, mégpedig pontosan Gribojedov nénikéjének háza előtt.", "Korovjov megállt a rácsos kerítésnél, és megszólalt: - Nini, hiszen ez az írók háza!", "Tudod, Behemót, nagyon sok szépet, jót hallottam erről a házról.", "Nézd meg jól, drága barátom!", "Jóleső gondolat, hogy e födél alatt garmadával tenyészik a tehetség."], "p": 3537}, {"t": "text", "c": ["- Mint az ananász a melegházban! - jegyezte meg Behemót, és hogy jobban elgyönyörködhessem az oszlopos, krémszínű palotában, felmászott a kovácsoltvas kerítés betonalapzatára.Korovjov rábólintott elválaszthatatlan útitársa e megjegyzésére:"], "p": 3538}, {"t": "text", "c": ["- Szóról szóra úgy! - Édes borzongás fogja el lelkem, ha arra gondolok, hogy ebben a házban most talán éppen egy eljövendő Don Quijote,* Faust* vagy, az ördög akárhová tegye, éppen Holt lelkek* szerzője érlelődik.", "Mit szólsz hozzá?"], "p": 3539}, {"t": "text", "c": ["- Még rágondolni is szörnyű! - bólintott a Behemót."], "p": 3540}, {"t": "text", "c": ["- Bizony - elmélkedett tovább Korovjov -, csodálatos dolgok várhatók ezekből a melegágyakból. Hiszen e szent födél alatt néhány száz remete lakik, akik eltökélték, hogy életüket Melpomené,* Polühümnia,* Thalia* szolgálatának áldozzák.", "Képzeld csak el, mekkora port ver majd fel, ha közülük valaki A revizor-t* viszi az olvasóközönség elé, vagy legrosszabb esetben Jevgenyij Anyegin-t!* - Nagyon is elképzelhető - bólintott ismét a Behemót."], "p": 3542}, {"t": "text", "c": ["- Hát igen - folytatta Korovjov, miközben gondterhelten felemelte az ujját -, azonban...", "Nem győzöm ezt hangsúlyozni... csak abban az esetben képzelhető ez el, ha ezeket az érzékeny melegházi növényeket nem támadja meg valamiféle mikroorganizmus, mert az a gyökeréig elrohaszthatja.", "Az ananásznál ez bizony könnyen előfordul.", "- De még mennyire!"], "p": 3543}, {"t": "text", "c": ["A Behemót bedugta kerek fejét a rácson, és megtudakolta: - Mit csinálnak azok ott a verandán?"], "p": 3544}, {"t": "text", "c": ["- Ebédelnek - felelte Korovjov. - És ehhez hozzátehetem, édes barátom, hogy ez igen jó, és nem is drága étterem.", "Jómagam pedig, mint minden turista, a továbbutazás előtt szívesen harapnék valamit, s meginnék hozzá egy korsó jégbe hűtött sört."], "p": 3545}, {"t": "text", "c": ["- Én is - bólintott rá a Behemót, és a két mákvirág az aszfaltozott hársfasoron megindult befelé a mit sem sejtő Gribojedov étterem kerthelyisége felé."], "p": 3546}, {"t": "text", "c": ["A terasz bejáratánál, a sarokban, ott, ahol nyílást hagytak a rácsra felfuttatott zöld sövényben, fehér zoknis, fehér fityulás, sápadt és unatkozó ábrázatú nőszemély üldögélt közönséges hajlított széken; előtte egyszerű konyhaasztalon vastag üzleti könyv feküdt, amelybe a nő - miért, miért sem - beírt mindenkit, aki az étterembe jött.", "Korovjovot és a Behemótot is megállította."], "p": 3547}, {"t": "text", "c": ["- Kérem az igazolványokat! - szólt rájuk, és megdöbbenten meredt Korovjov cvikkerére, a Behemót benzinfőzőjére és rongyos könyökére."], "p": 3548}, {"t": "text", "c": ["- Ezer bocsánat, kisasszonykám, miféle igazolványt? - álmélkodott Korovjov."], "p": 3549}, {"t": "text", "c": ["- Maguk írók? - kérdezte a nő."], "p": 3550}, {"t": "text", "c": ["- Föltétlenül - válaszolta Korovjov önérzetesen."], "p": 3551}, {"t": "text", "c": ["- És hol az igazolványuk? - makacskodott a nő."], "p": 3552}, {"t": "text", "c": ["- Elragadóan bájos hölgyem... - kezdte Korovjov behízelgően."], "p": 3553}, {"t": "text", "c": ["- Nem vagyok elragadóan bájos - vágott szavába a nő."], "p": 3554}, {"t": "text", "c": ["- Ó, de kár! - mondta Korovjov csalódottan, és így folytatta: - Nos, ha nem óhajt elragadóan bájos lenni, akkor ne legyen az, ámbátor igazán nagyon kellemes volna.", "Tehát, ha meg akarunk győződni arról, hogy Dosztojevszkij író, vajon az igazolványát kell-e kérnünk?", "Nem, vegyük elő bármelyik regényének bármelyik lapját, és igazolvány nélkül is azonnal meglátjuk, hogy íróval van dolgunk.", "Egyébként, azt hiszem, nem is volt semmiféle igazolványa... mit gondolsz? - fordult a Behemóthoz."], "p": 3555}, {"t": "text", "c": ["- Akármibe fogadok, hogy nem volt - erősítette meg a kandúr; benzinfőzőjét az asztalra állította a főkönyv mellé, és mancsával törölgette a verítéket kormos homlokáról.- De ön nem Dosztojevszkij - mondta a nő, aki valósággal elszédült Korovjov szóáradatától."], "p": 3556}, {"t": "text", "c": ["- Ki tudja, ki tudja! - válaszolt Korovjov."], "p": 3558}, {"t": "text", "c": ["- Dosztojevszkij meghalt - mondta rá a nő, de eléggé bizonytalanul."], "p": 3559}, {"t": "text", "c": ["- Tiltakozom! - kiáltott fel szenvedélyesen a Behemót.", "- Dosztojevszkij halhatatlan!"], "p": 3560}, {"t": "text", "c": ["- Az igazolványokat kérem, polgártársak! - szajkózta a nő."], "p": 3561}, {"t": "text", "c": ["Korovjov azonban nem adta meg magát. - Már engedje meg, de ez igazán nevetséges! - méltatlankodott. - Elvégre nem az igazolvány teszi az írót, hanem az, amit ír.", "Honnét tudhatja kegyed, milyen gondolatok rajzanak az én fejemben?", "Vagy ebben a kobakban itt, ni! - És a Behemót fejére mutatott, s a kandúr abban a minutában lekapta sapkáját, talán azért, hogy a nő jobban szemügyre vehesse a szóban forgó kobakot."], "p": 3562}, {"t": "text", "c": ["- Engedjék át a vendégeket, polgártársak! - szólt rájuk a nő most már idegesen."], "p": 3563}, {"t": "text", "c": ["Korovjov és a Behemót félreálltak, és beengedtek egy írót; fehér nyári ingének kihajtott gallérja szélesen feküdt rá szürke zakója nyakára, hóna alatt újság fehérlett.", "Barátságosan odabiccentett az ellenőrző polgártársnőnek, futtában valami krikszkrakszot firkantott az elébe tartott főkönyvbe, aztán bement a teraszra."], "p": 3564}, {"t": "text", "c": ["- Hajjaj! - sóhajtott fel Korovjov. - Nem nekünk, hanem ennek a szerencsés flótásnak jut az a korsó jégbe hűtött sör, amelyről mi, szegény vándorok, ábrándoztunk. Helyzetünk siralmas, szinte reménytelen, nem is tudom, mihez fogjunk."], "p": 3565}, {"t": "text", "c": ["A Behemót tanácstalanul széttárta mancsát, és sapkáját föltette gömbölyű koponyájára. Fejét sűrű sörte nőtte be, amely feltűnően hasonlított a macska szőrzetéhez.", "És ebben a pillanatban halk, de erélyes parancsoló hang szólalt meg a nő feje fölött:"], "p": 3566}, {"t": "text", "c": ["- Eressze be a polgártársakat, Szofja Pavlovna."], "p": 3567}, {"t": "text", "c": ["Az élő sövény zöldjében megjelent a volt kalózkapitány hófehér ingmelle, kecskeszakálla.", "A könyvet vezető polgártársnő legnagyobb ámulatára barátságosan mosolygott a két toprongyos, gyanús jövevényre, mi több, szívélyes mozdulattal invitálta őket befelé.", "Arcsibald Arcsibaldovics megfellebbezhetetlen tekintélyként uralkodott az étteremben, Szofja Pavlovna tehát alázatosan kérdezte Korovjovtól: - Szabad a nevét, polgártárs?"], "p": 3569}, {"t": "text", "c": ["- Panajev - válaszolta Korovjov udvariasan.", "Szofja Pavlovna bejegyezte a nagy könyvbe, majd a Behemótra emelte kérdő pillantását."], "p": 3570}, {"t": "text", "c": ["- Szkabicsevszkij - nyekegte emez, ki tudja, miért, benzinfőzőjére mutatva.", "Szofja Pavlovna ezt a nevet is beírta, aztán odatolta a könyvet a látogatók elé, hogy írják alá.", "Korovjov a \"Panajev\" név mellé odaírta, hogy \"Szkabicsevszkij\", a Behemót pedig a \"Szkabicsevszkij\" mellé odabiggyesztette a \"Panajev\" nevet.", "Arcsibald Arcsibaldovics - Szofja Pavlovnát egyik ámulatból a másikba ejtve -, elbűvölően mosolyogva, vendégeit a legjobb asztalhoz tessékelte, a terasz túlsó végén, ahol a legsűrűbb volt az árnyék, de az élő sövény hasadékán át derűsen kukucskált be a napsugár. Szofja Pavlovna pedig, hüledezve, pislogva, sokáig tanulmányozta a váratlan látogatók fura ákombákomjait a vendégkönyvben."], "p": 3571}, {"t": "text", "c": ["A pincéreket éppúgy megdöbbentette Arcsibald Arcsibaldovics viselkedése,mint Szofja Pavlovnát.", "Személyesen húzta el a széket az asztalkától, hellyel kínálva Korovjovot, aztán szemével intett az egyik pincérnek, valamit súgott a másodiknak, és máris mind a kettő ott sürgött-forgott az új vendégek körül, akik közül az egyik letette a benzinfőzőt a földre, vörösre fakult cipője mellé. A régi, sárga foltos abrosz egy szempillantás alatt eltűnt az asztalról, ropogósra keményített, beduinburnusznál is fehérebb abrosz lebbent a levegőben, Arcsibald Arcsibaldovics pedig Korovjov füléhez hajolt, és halkan, de szuggesztíven súgta:"], "p": 3572}, {"t": "text", "c": ["- Mivel szolgálhatok?", "Különlegesen finom halfilém van... az építészkongresszusról szereztem..."], "p": 3573}, {"t": "text", "c": ["- Öö... adjon talán valami harapnivalót, és... öö... - recsegte Korovjov kedélyesen, hátradőlve székén."], "p": 3574}, {"t": "text", "c": ["- Értem már! - szólt Arcsibald Arcsibaldovics, és sokatmondóan behunyta szemét."], "p": 3575}, {"t": "text", "c": ["Mikor a pincérek látták, hogyan viselkedik főnökük a gyanús külsejű vendégekkel, már nem gondolkoztak tovább, hanem istenigazából munkához láttak.", "Egyikük gyufát gyújtott a Behemótnak, aki csikket vett elő zsebéből, és a szájába dugta, a másiknak szinte szárnya nőtt, úgy sietett ide-oda a zöldes üvegekkel, mindenféle formájú kisebb-nagyobb pohárkákkal, karcsú, vékony kelyhekkel, melyekből olyan jólesik az ásványvíz a ponyvatetős... nem; szaladjunk előre, és mondjuk így: olyan jólesett az ásványvíz a Gribojedov ponyvatetős, felejthetetlen teraszán."], "p": 3576}, {"t": "text", "c": ["- Sült császármadárral is szolgálhatok! - dorombolta Arcsibald Arcsibaldovics behízelgően.", "A törött cvikkeres vendég jóváhagyta a kalózbrigád kapitányának javaslatát, és elismerően nézett rá hasznavehetetlen okuláréján át."], "p": 3577}, {"t": "text", "c": ["A szomszédos asztalkánál Petrakov-Szuhovej, a regényíró ebédelt hitvesével. Sertésborda falatozás közben az írókra jellemző éleslátással nem kerülte el figyelmét Arcsibald Arcsibaldovics buzgólkodása, és módfelett elcsodálkozott.", "Tiszteletre méltó hitvese pedig valósággal féltékeny lett Korovjovra, amiért elhódítja tőlük a kalózkapitányt, még meg is kocogtatta poharát: mi lesz már?", "Miért nem hozzák a fagylaltot?"], "p": 3578}, {"t": "text", "c": ["Arcsibald Arcsibaldovics azonban csupán egy bájmosolyt lövellt Petrakova asszony felé, és az egyik pincért küldte oda hozzá, ő maga azonban nem tágított drága vendégei mellől.", "Mert hát okos fickó volt ez az Arcsibald Arcsibaldovics, éleslátása, megfigyelőkészsége pedig nem maradt el az íróké mögött.", "És ő is hallott a Varietészínház-beli szeánszról, meg az utóbbi napok egynéhány más eseményéről; hallott róluk, és - másokkal ellentétben - nem engedte el a füle mellett sem a \"pepita\" szót, sem a \"kandúr\"-t.", "Azonnal kitalálta, hogy kik az új vendégek! És mivel kitalálta, természetesen nem akart velük ujjat húzni.", "Az a Szofja Petrovna is mit ki nem talál!", "Nem akarja őket fölengedni a teraszra!", "Különben - mit várjunk tőle!..."], "p": 3579}, {"t": "text", "c": ["Petrakova dölyfösen turkált kanalával az olvadozó tejszínfagylaltban, és elégedetlenül figyelte, hogy a két madárijesztő előtt az asztal afféle mesebeli terülj-asztalkám módjára kínálgatja a jónál jobb ínyencségeket.", "Üvegedényben friss kaviár, fényesre pucovált salátaleveleken... még egy pillanat, és külön odatolt asztalkán harmatos ezüst hűtővödör csillog..."], "p": 3580}, {"t": "text", "c": ["Arcsibald Arcsibaldovics csak akkor merészelte otthagyni két titokzatos vendégét, amikor már személyesen meggyőződött róla, hogy minden kifogástalan rendben folyik, s látta, hogy a pincér kezében lefödött serpenyő közeledik, amelyben valami serceg... akkor is csak úgy, hogy bocsánatkérően odasúgtanekik: - Elnézést kérek egy pillanatra!", "Megyek, utánanézek a császármadárnak!"], "p": 3582}, {"t": "text", "c": ["Azzal eltűnt az étterem belső folyosóján.", "Ha valaki megfigyeli további cselekedeteit, kétségkívül igen rejtélyesnek találta volna magatartását."], "p": 3583}, {"t": "text", "c": ["Arcsibald Arcsibaldovicsnak ugyanis esze ágában sem volt, hogy a konyhára siessen, és a császármadarakkal foglalkozzék, ahelyett az étterem raktárhelyisége felé sietett.", "Saját kulcsával kinyitotta, bezárkózott, és a jégszekrényből óvatosan, hogy mandzsettáját be ne piszkítsa, kivett két jókora tokhalat, újságpapírba csomagolta, gondosan átkötötte madzaggal, és félretette.", "Azután a szomszédos helyiségben ellenőrizte, ott lóg-e a helyén selyembéléses nyári felöltője és kalapja; csak ezután nézett be a konyhára, ahol a szakács már buzgón trancsírozta a megígért császármadarat."], "p": 3584}, {"t": "text", "c": ["Ki kell azonban jelentenünk, hogy Arcsibald Arcsibaldovics cselekedeteiben nem volt semmi különös vagy érthetetlen, csupán a felületes szemlélő vélhette őket talányosnak.", "Arcsibald Arcsibaldovics e cselekedetei ugyanis logikusan következtek az előzményekből.", "A megelőző napok eseményeinek ismerete, és legelsősorban fenomenális szimatja azt súgta Arcsibald Arcsibaldovicsnak, hogy két vendégének ebédje, noha bőséges és fényűző, nem fog hosszú ideig tartani.", "És szimatja, mely sohasem hagyta cserben, ezúttal sem vezette félre a volt kalózkapitányt."], "p": 3585}, {"t": "text", "c": ["Midőn Korovjov és a Behemót másodszor koccintottak a remekül hűtött, kétszer tisztított, finom moszkvai vodkával, a teraszon izgatottan, verejtékezve megjelent Boba Kandalupszkij, a mindentudásáról Moszkva-szerte híres újságíró, és leült Petrakovék asztalához.", "Letette duzzadó aktatáskáját, nyomban Petrakov füléhez tapasztotta ajkát, és fölöttébb érdekes dolgokat suttogott belé.", "Petrakova asszony majd elepedt kíváncsiságában, ő is odatartotta fülét Boba duzzadt, zsíros ajkához. A tudósító pedig lopva körül-körülpillogott, és csak duruzsolta, egyre duruzsolta szövegét, amelyből csak egyes szavak hallatszottak ki:"], "p": 3586}, {"t": "text", "c": ["- Becsszavamra mondom!", "A Szadovaján, igen, a Szadovaján! - Majd még halkabbra fogta a hangját: - Nem fogja a golyó!", "A golyó... a golyó... benzin... tűzvész... golyó..."], "p": 3587}, {"t": "text", "c": ["- Hogy a macska vinné el a hazug frátereket, akik efféle képtelenségeket híresztelnek! - zengte Petrakova asszonyság mély alt hangján, jóval hangosabban, semmint Boba szerette volna. - Móresre kéne tanítani az ilyen alakokat!", "De nem félek, majd úgyis megleckéztetik őket!", "Aki ilyesmiket hazudik, valóságos kártevő!"], "p": 3588}, {"t": "text", "c": ["- Már hogy volna hazugság, Antonyina Poffirjevna! - méltatlankodott Boba, mert sértette őt az író feleségének hitetlenkedése, és elölről kezdte: - Nem fogja a golyó, ha mondom!", "És aztán kitört a tűzvész... ők meg a levegőn át... igenis a levegőn át! - Ekképpen duruzsolt Boba, nem sejtve, hogy azok, akikről beszél, ott ülnek a szomszéd asztalnál, és élvezik sutyuputyálását.", "Az élvezetnek egyébként hamarosan vége szakadt. Az étterem belsejéből gyors, erélyes léptekkel három lábszárvédős, feszes derékszíjú férfiú sietett ki a teraszra, kezükben revolver.", "Az első félelmetesen elkiáltotta magát:"], "p": 3589}, {"t": "text", "c": ["- Senki se mozduljon! - Azzal mind a hárman tüzet nyitottak Korovjov és a Behemót fejére célozva.", "A két célba vett vendég nyomtalanul felszívódott a levegőben, a benzinfőzőből pedig láng csapott fel egyenesen a ponyvatetőig. A ponyván fekete szegélyes, tátongó lyuk nyílt, egyre terjedve minden irányban.", "A tűzoszlop átugrott rajta, és felcsapott egészen a Gribojedov-ház tetejéig.", "Azemeleten, a szerkesztőségi szoba ablakpárkányán heverő dossziék tüzet fogtak, a láng a függönybe is belekapott, és a tűz, mintha hatalmas fújtatóval élesztenék, rohamos gyorsasággal vette birtokába Gribojedov nénikéjének házát."], "p": 3590}, {"t": "text", "c": ["Néhány másodperccel később a kerten át a bulvárhoz vezető aszfaltozott úton - ugyanazon, amelyen szerdán este a szerencsétlenség első hírnöke, a senki által meg nem értett Ivanuska közeledett - lélekszakadva rohannak az ebédjüket félbehagyó írók, pincérek, Szofja Pavlovna, Boba, Petrakova, Petrakov."], "p": 3591}, {"t": "text", "c": ["Az oldalkijáratnál pedig ott állt Arcsibald Arcsibaldovics higgadtan és előkelően, selyembéléses nyári felöltőben, hóna alatt a két merevre fagyott tokhal. Nem sietett, nem rohant sehová, nyugodtan várakozott, miként a kapitány, kinek kötelessége utolsónak elhagyni az égő hajót."], "p": 3592}]}