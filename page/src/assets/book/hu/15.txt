{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "TIZENÖTÖDIK FEJEZET", "p": 1617}, {"t": "h2", "c": "Nyikanor Ivanovics", "p": 1618}, {"t": "text", "c": ["Nem nehéz kitalálni, hogy a vörös képű, kövér ember, aki az elmeklinika 119- es szobájába került, Nyikanor Ivanovics Boszoj volt."], "p": 1619}, {"t": "text", "c": ["Mielőtt Sztravinszkij professzor osztályára került, előbb még egy másik helyet is megjárt."], "p": 1620}, {"t": "text", "c": ["Erről a másik helyről azonban nemigen maradtak benyomásai.", "Csak egy szekrényre, íróasztalra, kanapéra emlékezett."], "p": 1621}, {"t": "text", "c": ["Szeme előtt tüzes karikák ugráltak, vér tolult agyába a nagy izgalmaktól. Azon a bizonyos helyen megpróbáltak vele szót érteni, de a párbeszéd valahogy zavarosra, furcsára sikeredett - pontosabban: egyáltalában nem sikerült."], "p": 1622}, {"t": "text", "c": ["Az első kérdés, amelyet Nyikanor Ivanovicshoz intéztek, a következőképpen hangzott: - Ön Nyikanor Ivanovics Boszoj, a Szadovaja utca 302/B számú ház lakóbizottságának elnöke?"], "p": 1624}, {"t": "text", "c": ["Mire Nyikanor Ivanovics félelmetes hahotára fakadt, és szó szerint így felelt:"], "p": 1625}, {"t": "text", "c": ["- Nyikanornak Nyikanor vagyok, ez tagadhatatlan!", "De az ördögbe is, miféle elnök vagyok én?- Hogy érti ezt? - kérdezték szigorúan hunyorogva."], "p": 1627}, {"t": "text", "c": ["- Úgy értem - hangzott Nyikanor Ivanovics válasza -, hogy ha én igazi elnök volnék, akkor azonnal észre kellett volna vennem, hogy a gonosszal van dolgom!", "Mert kérem, ki lehetne más?", "A cvikkere repedt, rongy a ruhája, hogy is adnának külföldi mellé ilyen tolmácsot? - Kiről beszél?"], "p": 1628}, {"t": "text", "c": ["- Korovjovról! - válaszolta Nyikanor Ivanovics harsányan."], "p": 1629}, {"t": "text", "c": ["- Bevette magát az ötvenes számú lakásba.", "Tessék följegyezni: Korovjov!", "Azonnal el kell fogni.", "Hatos számú kapu, tessék fölírni. Ott van."], "p": 1630}, {"t": "text", "c": ["- Honnan szerezte a valutát? - tudakolták Nyikanor Ivanovicstól bensőséges érdeklődéssel."], "p": 1631}, {"t": "text", "c": ["- Isten szeme mindent lát - válaszolta Nyikanor Ivanovics. - És én is hamarosan az ő ítélőszéke elé kerülök.", "Soha életemben nem volt a kezemben valuta, azt se tudom, mi fán terem.", "Isten megbüntet a vétkemért - folytatta megrendülve, ingét hol ki-, hol begombolta, és közben minduntalan keresztet vetett. - Igen, elfogadtam tőle, de a mi pénzünkben, szovjet rubelekben!", "Nem tagadom, megesett máskor is, hogy pénzt fogadtam el a bejelentkezésért, megesik az ilyesmi.", "Prolezsnyev, a titkárunk, az is jó firma!", "Mondjuk ki kereken, mind egy szálig tolvajok a házkezelőségen...", "De valutát, azt nem fogadtam el!"], "p": 1632}, {"t": "text", "c": ["A felszólításra, hogy ne játssza a hülyét, hanem mondja el, hogyan kerültek a dollárok a szellőztetőbe, Nyikanor Ivanovics letérdelt, és előre-hátra hajladozva úgy eltátotta a száját, mintha el akarna nyelni egy parkettakockát."], "p": 1633}, {"t": "text", "c": ["- Esküszöm mindenre, ami szent! - üvöltötte. - Ha akarják, földet eszem, de valutát, azt nem fogadtam el!", "Korovjov pedig maga az ördög!"], "p": 1634}, {"t": "text", "c": ["A legnagyobb béketűrésnek is egyszer vége szakad, és az asztalnál ülők immáron emelt hangon figyelmeztették Nyikanor Ivanovicsot: legfőbb ideje, hogy emberi nyelven kezdjen beszélni."], "p": 1635}, {"t": "text", "c": ["Ám ekkor a szekrényes-íróasztalos-kanapés szobát Nyikanor Ivanovics félelmetes üvöltözése töltötte be:"], "p": 1636}, {"t": "text", "c": ["- Ott van, ott van a szekrény mögött!", "Ott vigyorog!", "Orrán a csíptetője... Fogják el!", "Füstöljék ki tömjénnel a helyiséget!"], "p": 1637}, {"t": "text", "c": ["Minden csepp vér kiszaladt Nyikanor Ivanovics arcából. Reszketve hányta a keresztet a levegőbe, az ajtóhoz szaladt, majd vissza, hangosan imádkozott, s végül zagyvaságokat hadart összevissza."], "p": 1638}, {"t": "text", "c": ["Ekkor belátták, hogy Nyikanor Ivanovics jelenlegi állapotában semmiféle párbeszédre nem alkalmas.", "Kivezették, s elhelyezték egy külön szobában, ahol kissé elcsöndesedett, s már csak hüppögve imádkozott."], "p": 1639}, {"t": "text", "c": ["Természetesen kiszálltak a Szadovajára, és átvizsgálták az ötvenes számú lakást. De ott nem találtak semmiféle Korovjovot, és a házban sem látta senki, nem is hallottak semmiféle Korovjovról.", "A lakás, amelyet az elhalálozott Berlioz és a Jaltába távozott Lihogyejev közösen béreltek, üresen állt, Berlioz dolgozószobájában a szekrényeken ott függtek teljes épségben a pecsétek, senki sem tört fel semmit.", "Ezzel tehát eltávoztak a Szadovajáról, magukkal víve a lesújtott, elképedt Prolezsnyevet, a házkezelőség titkárát."], "p": 1640}, {"t": "text", "c": ["Estére Nyikanor Ivanovicsot beszállították Sztravinszkij klinikájára, ahol is annyira nyugtalanul viselkedett, hogy kénytelenek voltak beadni neki egy Sztravinszkij előírta injekciót.", "Csak éjféltájban aludt el a 119-es szobában, időnként halk, fájdalmas nyögést hallatva.", "De álma hovatovább egyre nyugodtabbá vált.", "Már nem nyöszörgött, nemforgolódott, könnyen, egyenletesen lélegzett; magára hagyták."], "p": 1641}, {"t": "text", "c": ["Nyikanor Ivanovics ekkor álmot látott, amelynek alapját kétségkívül aznapi élményei szolgáltatták.", "Azzal kezdődött, hogy holmi aranytrombitás férfiak ünnepélyesen odavezetik egy óriási, fényesre lakkozott kapuhoz.", "A kapu előtt tussal fogadják Nyikanor Ivanovicsot, aztán derűsen zengő basszus hang szólal meg a magasságos mennyekből:"], "p": 1642}, {"t": "text", "c": ["- Köszöntjük, Nyikanor Ivanovics! Adja ide a valutát!"], "p": 1643}, {"t": "text", "c": ["Nyikanor Ivanovics szerfölött meglepődött, amikor fekete hangszórót pillantott meg a feje fölött."], "p": 1644}, {"t": "text", "c": ["Ezután minden átmenet nélkül színházteremben találta magát. Az aranyozott mennyezetről kristálycsillárok világítottak, oldalról pedig kétégős falikarok.", "Minden szabályszerűen olyan volt, mint egy kisméretű, de igen elegáns színházban.", "Ott volt a színpad is, a bársonyfüggöny összehúzva, a sötét meggyszínű alapra felnagyított arany tízrubelesek voltak hímezve, mint megannyi csillag."], "p": 1645}, {"t": "text", "c": ["Volt súgólyuk - sőt közönséget is látott Nyikanor Ivanovics, de nagyon meglepte, hogy ez a közönség teljesen egynemű - csupa férfiból áll, és hogy, hogy nem, valamennyinek szakálla van.", "Megütközve állapította meg továbbá, hogy a színházban nincs se szék, se zsöllye, a szakállas közönség a gyönyörűen kifényesített, síkos padlón foglal helyet."], "p": 1646}, {"t": "text", "c": ["Nyikanor Ivanovicsot zavarba hozta a nagy társaság. Egy ideig ide-oda toporgott, aztán követte a többiek példáját, és ő is helyet foglalt törökülésben a parketten, egy nagydarab vörös szakállú ember meg egy sápadt szőrmók között.", "Az ott ülők közül senki sem vetett ügyet az újonnan érkezett nézőre."], "p": 1647}, {"t": "text", "c": ["Ekkor megszólalt a csengő, a csillárok kialudtak, a függöny kettévált, és előtűnt a megvilágított színpad, egyszerű fekete bársonyfüggöny hátterével, előtte karosszék, kis asztal, s az asztalon aranycsengő."], "p": 1648}, {"t": "text", "c": ["A színfalak közül simára borotvált, kellemes, csinos arcú szmokingos fiatal színész lépett ki, haja oldalt elválasztva simult koponyájához.", "A közönség megélénkült, mindenki a színpad felé fordult.", "A színész a súgólyukhoz lépett, kezét dörzsölgette."], "p": 1649}, {"t": "text", "c": ["- Ülnek? - kérdezte kellemes bariton hangon, és lemosolygott a közönségre."], "p": 1650}, {"t": "text", "c": ["- Ülünk, ülünk... - válaszolták kórusban a teremből tenor meg basszus hangok."], "p": 1651}, {"t": "text", "c": ["- Hm... - csodálkozott a színész. - Hogyhogy nem unják?", "Nem értem! A rendes emberek most az utcán járkálnak, élvezik a tavaszi napsütést, a meleget, maguk pedig itt kuporognak a padlón a fülledt teremben.", "Hát igazán olyan érdekes ez a műsor?", "Különben - fejezte be bölcselkedve - az ízlések különbözők!"], "p": 1652}, {"t": "text", "c": ["Ezután hangot váltott, vidáman, sokat ígérően bejelentette:"], "p": 1653}, {"t": "text", "c": ["- Műsorunk következő száma: Nyikanor Ivanovics Boszoj lakóbizottsági elnök, diétás étkezde vezetője.", "Kérjük Nyikanor Ivanovicsot!"], "p": 1654}, {"t": "text", "c": ["Bejelentésére az egész terem tapsolni kezdett.", "Nyikanor Ivanovics hüledezve düllesztette ki szemét, a konferanszié pedig szemét tenyerével ernyőzve a lámpafény ellen, megkereste s megtalálta őt tekintetével a padlón ülők között, és barátságosan intett, jöjjön fel a színpadra.", "Nyikanor Ivanovics maga sem tudta, hogyan került fel oda."], "p": 1655}, {"t": "text", "c": ["Szemét elvakította a lentről meg elölről beléhasító színes reflektorfény, s a terem a közönséggel együtt eltűnt a sötétségben."], "p": 1656}, {"t": "text", "c": ["- Nos, igen tisztelt Nyikanor Ivanovics - fordult hozzá szívélyesen a fiatal színész: - Járjon elöl jó példával, adja be a valutát!"], "p": 1657}, {"t": "text", "c": ["Néma csend.", "Nyikanor Ivanovics nagyot lélegzett, s halkan megszólalt:- Esküszöm az élő Istenre, hogy..."], "p": 1659}, {"t": "text", "c": ["De még jóformán ki sem ejthette e szavakat, s az egész terem felháborodott ordítozásban tört ki.", "Nyikanor Ivanovics zavartan elhallgatott."], "p": 1660}, {"t": "text", "c": ["- Ha jól értettem - szólalt meg ismét a konferanszié -, istenre akart megesküdni, hogy nincs valutája? - És szánakozva nézett Nyikanor Ivanovicsra."], "p": 1661}, {"t": "text", "c": ["- Igenis kérem, nincsen - válaszolta Nyikanor Ivanovics."], "p": 1662}, {"t": "text", "c": ["- Úgy - szögezte le a színész. - Akkor hát bocsásson meg egy indiszkrét kérdést: honnét került négyszáz dollár annak a lakásnak az illemhelyére, amely lakásnak egyedüli bérlője ön a tisztelt hitvesével?"], "p": 1663}, {"t": "text", "c": ["- Odavarázsolták! - szólalt fel valaki a sötét nézőtérről, nyilvánvalóan ironikus célzattal."], "p": 1664}, {"t": "text", "c": ["- Igenis, kérem, odavarázsolták! - válaszolta Nyikanor Ivanovics gyámoltalanul, szavát félig a színészhez, félig a sötét nézőtér felé intézve, és magyarázatul még hozzáfűzte: - A gonosz csempészte oda, mármint a pepita tolmács."], "p": 1665}, {"t": "text", "c": ["A terem ismét felhördült.", "Amikor csend lett, a színész újra megszólalt: - Tessék, miféle Lafontaine-meséket* kell nekem itt végighallgatnom.", "Még hogy odacsempésztek négyszáz dollárt!", "Önök itt mindnyájan valutázók, felteszem önöknek a kérdést, úgy is mint szakembereknek: elképzelhető-e az efféle? - Mi nem vagyunk valutázók - hallatszott néhány méltatlankodó hang a közönségből -, de ez elképzelhetetlen!"], "p": 1667}, {"t": "text", "c": ["- Teljes mértékben csatlakozom a véleményhez - jelentette ki határozottan a színész."], "p": 1668}, {"t": "text", "c": ["- Felteszem a következő kérdést: mit szokás becsempészni?"], "p": 1669}, {"t": "text", "c": ["- Csecsemőt! - kiáltotta valaki a nézőtérről."], "p": 1670}, {"t": "text", "c": ["- Úgy van, helyes a válasz - erősítette meg a műsorvezető. - Gyermeket, névtelen levelet, proklamációt, pokolgépet, még sok minden egyebet lehet mások lakására odacsempészni, de négyszáz dollárt senki sem fog csak úgy odacsempészni, ilyen idióta nincs a világon. - Nyikanor Ivanovicshoz fordult, és bánatosan, szemrehányóan hozzátette: - Csalódtam önben, Nyikanor Ivanovics, pedig önben volt minden bizalmam.", "A száma ezek szerint nem sikerült."], "p": 1671}, {"t": "text", "c": ["A teremben többen kifütyülték Nyikanor Ivanovicsot."], "p": 1672}, {"t": "text", "c": ["- Valutázó! - kiáltotta valaki. -Az ilyen alakok miatt szenvedünk mi, ártatlanok!"], "p": 1673}, {"t": "text", "c": ["- Ne ócsárolják - mondta engedékenyen a konferanszié. - Majd megbánja.", "- És könnyben úszó kék szemét Nyikanor Ivanovicsra fordítva, hozzátette: - No, menjen szépen a helyére, Nyikanor Ivanovics."], "p": 1674}, {"t": "text", "c": ["- Ezek után megrázta a csengettyűjét, és hangosan bejelentette: - Szünet, imposztorok!"], "p": 1676}, {"t": "text", "c": ["Nyikanor Ivanovics, aki ilyeténképpen önmaga legnagyobb ámulatára egy színházi program szereplőjévé lett, ismét ott találta magát helyén, a padlón.", "Álmában úgy rémlett, hogy a teremre sötétség borul, és a falon vörös fénybetűk gyúlnak ki: \"Szolgáltassátok be a valutát!\"", "Aztán megint széthúzódott a függöny, és a konferanszié megállt a súgólyuk előtt: - Kérem Szergej Gerardovics Duncsilt, fáradjon fel a színpadra!"], "p": 1678}, {"t": "text", "c": ["Az ötvenéves forma, jóképű, de erősen elhanyagolt külsejű Duncsil szót fogadott a felhívásnak."], "p": 1679}, {"t": "text", "c": ["A konferanszié a következő szavakkal fordult hozzá: - Ön másfél hónapja ül itt, Szergej Gerardovics, és makacsul megtagadja az önnél maradt valuta beszolgáltatását, holott a hazának szüksége van rá, ön pedig amúgy sem tud vele mit kezdeni.", "Maga intelligens ember, mindezt pontosanmegérti, mégsem hajlandó változtatni az álláspontján."], "p": 1680}, {"t": "text", "c": ["- Sajnos, semmit sem tehetek, mert nincs több valutám - válaszolta Duncsil nyugodtan."], "p": 1681}, {"t": "text", "c": ["- Nincsenek legalább briliánsai? - érdeklődött a színész."], "p": 1682}, {"t": "text", "c": ["- Nem, briliánsaim sincsenek."], "p": 1683}, {"t": "text", "c": ["A színész lecsüggesztette fejét, töprengésbe merült, aztán tapsolt.", "A színfalak mögül éltes dáma lépett ki a színpadra, divatosan volt öltözve, vagyis gallértalan kabátot, parányi kalapot viselt.", "Izgatottnak látszott, de Duncsil szemrebbenés nélkül tekintett rá."], "p": 1684}, {"t": "text", "c": ["- Ki ez a hölgy? - kérdezte tőle a konferanszié."], "p": 1685}, {"t": "text", "c": ["- A feleségem - válaszolta önérzetesen Duncsil, és némiképp viszolyogva nézett a hölgy feltűnően hosszú nyakára."], "p": 1686}, {"t": "text", "c": ["- Azért fárasztottuk ide, asszonyom, hogy megkérdezzük: maradt-e kedves férje urának még valutája?"], "p": 1687}, {"t": "text", "c": ["- Nem, akkor mindent beadott - válaszolta Duncsilné asszony idegesen."], "p": 1688}, {"t": "text", "c": ["- Úgy - mondta a színész. - Mit csináljunk: ha beadta, hát beadta.", "És ha ez így van, akkor haladéktalanul meg kell válnunk Szergej Gerardovicstól. Nincs más hátra.", "Ha úgy tetszik, elhagyhatja a színházat, Szergej Gerardovics - szólt fejedelmi gesztussal a konferanszié."], "p": 1689}, {"t": "text", "c": ["Duncsil nyugodtan, méltóságteljesen megfordult, és megindult a színfalak felé."], "p": 1690}, {"t": "text", "c": ["De a konferanszié megállította. - Egy pillanat! Szeretném, ha búcsúzóul még megnézné egy műsorszámunkat! - És újra összeverte a tenyerét."], "p": 1691}, {"t": "text", "c": ["A hátsó fekete bársonyfüggöny kettévált, és báli ruhás, szép fiatal hölgy lépett ki a színpadra; kezében kicsiny aranytálca, a tálcán selyemszalaggal átkötött vaskos csomag meg egy csodálatos briliáns nyakék, amelyből mindenfelé kék, sárga, vörös tüzek villództak."], "p": 1692}, {"t": "text", "c": ["Duncsil egy lépést hátrált, arca elsápadt.", "A teremben senki se pisszent."], "p": 1693}, {"t": "text", "c": ["- Tizennyolcezer dollár, és egy negyvenezer aranyrubel értékű collier* - hirdette ki ünnepélyesen a konferanszié. - Ezt őrizte Szergej Gerardovics Harkov városában, szeretője lakásán. Szeretettel üdvözöljük körünkben ezt a hölgyet, Ida Herkulanovna Vorszot, aki volt szíves segítségünkre lenni e tüneményes, ámde magánszemély kezében teljességgel értéktelen kincsek földerítésében.", "Fogadja őszinte hálánk kifejezését, Ida Herkulanovna."], "p": 1694}, {"t": "text", "c": ["A szépséges hölgy mosolyogva villantotta ki gyöngyfogát, és dús szempillája halkan rebbent."], "p": 1695}, {"t": "text", "c": ["A színész most ismét Duncsilhoz fordult: - Az ön tiszteletet parancsoló álarca mögött harácsoló pók, hazug, képmutató fráter rejlik.", "Másfél hónapon át mindenkit az orránál fogva vezetett a bárgyú makacsságával.", "Most kotródjék haza: legyen büntetése az a pokol, amellyé hitvese majd otthonát teszi."], "p": 1696}, {"t": "text", "c": ["Duncsil megtántorodott, kis híján összeesett, de szolgálatkész kezek elkapták.", "Ekkor a meggyvörös bársonyfüggöny összezárult, és elfödte szem elől a színpadot a rajta ágálókkal együtt."], "p": 1697}, {"t": "text", "c": ["A termet őrjöngő tapsorkán rázta meg. Nyikanor Ivanovicsnak már-már úgy rémlett, még a csillárokban is táncol a fény.", "Mikor aztán a függöny újra kettévált, a színpadon nem volt senki, csak a színész-konferanszié, akit ugyanolyan viharos tapssal köszöntött a terem.", "A színész meghajolt, majd így folytatta konferanszát: - Duncsil személyében tipikus szamarat mutattunk be önöknek, kedvesközönségünk.", "Amint már tegnap volt szerencsém elmagyarázni, a valutarejtegetés a legnagyobb szamárság.", "Hiszen a valutát soha senki, semmilyen körülmények között nem használhatja fel!", "Vegyük például ezt a Duncsilt.", "Magas a fizetése, mindent megengedhet magának. Gyönyörű lakása van, felesége, szép szeretője.", "De neki ez nem elég! Ahelyett, hogy békén, nyugodtan élne, beszolgáltatná a dollárjait meg a brilljeit, és a feje se fájna, ez a kapzsi marha végül is elérte, hogy ország-világ előtt leleplezték, és ráadásul még családi slamasztikába is jutott.", "Nos tehát, ki akarja beszolgáltatni a birtokában lévő valutát?", "Senki sem jelentkezik?", "Ebben az esetben folytatjuk műsorunkat. Következő számunk Szavva Potapovics Kuroleszov, a neves drámai színész, akit azért hívtunk meg, hogy részleteket szavaljon nekünk Puskin Fukar lovag-jából."], "p": 1699}, {"t": "text", "c": ["Az említett Kuroleszov pillanatnyi késlekedés nélkül megjelent a színpadon. Tekintélyes külsejű, borotvált arcú, délceg férfiú volt, frakkban, fehér nyakkendővel."], "p": 1700}, {"t": "text", "c": ["Minden bevezetés nélkül komor képet vágott, összevonta szemöldökét, és az aranycsengettyűre sandítva, emelkedett hangon szavalni kezdett:"], "p": 1701}, {"t": "text", "c": ["- Mint szilaj ifjú, ki epedve várja, hogy újra lássa ágyasát...* És Kuroleszov sok-sok csúnya dolgot mondott el önmagáról.", "Nyikanor Ivanovics füle hallatára azt is megvallotta, hogy egy boldogtalan özvegyasszony fél napig térdelt ablaka előtt az esőben, de ez sem indította meg szőrös szívét.", "Nyikanor Ivanovics mindaddig, amíg azt az álmot nem látta, mit sem tudott Puskin költői munkásságáról, ám őt magát jól ismerte, és naponta többször ejtett olyan mondatokat, mint: \"Hát a lakbért Puskin fogja kifizetni?\", vagy: \"A lépcsőházban az új villanykörtét Puskin csavarta be?\", meg: \"Petróleumot ki vesz? Talán Puskin?\"", "Most, hogy egyik művével megismerkedett, Nyikanor Ivanovics elszontyolodott, mert elképzelte az özvegyet porontyaival, amint vinnyogva fetreng az esőben Kuroleszov ablaka alatt. \"Micsoda alak ez a Kuroleszov!\" - gondolta hüledezve.", "A színész pedig egyre emeltebb hangon szavalt, és végképp zavarba ejtette Nyikanor Ivanovicsot, mert hirtelen megszólított olyan személyeket, akik nem is voltak jelen a színpadon, aztán még válaszolt is maga-magának a távollévő helyett, miközben magát hol hercegnek, hol bárónak, hol apának, hol fiúnak szólította, hol tegeződve, hol meg magázódva."], "p": 1703}, {"t": "text", "c": ["Csak egyet értett meg az egészből, hogy Kuroleszov gyalázatos halállal múlt ki; előbb azt üvöltötte: \"A kulcs! Hol van a kulcs, a kulcs!\" - aztán hörögve összerogyott, és óvatosan letépte magáról nyakkendőjét."], "p": 1704}, {"t": "text", "c": ["Miután meghalt, szépen felállt, leporolta frakkpantallóját, kényszeredett mosollyal meghajolt, és gyér tapsok kíséretében eltávozott. A konferanszié pedig a következőket fűzte hozzá: - Puskin Fukar lovag-ját hallottuk tehát Szavva Potapovics Kuroleszov kiváló tolmácsolásában.", "Ez a lovag abban bízott, hogy nimfák enyelgő hada sereglik hozzá, és még sok efféle kellemes kaland éri. Ámde, amint látják, mindebből semmi sem lett, semmiféle nimfák nem enyelegtek vele, múzsák dala sem dicsőítette, kastélyt sem rakatott, hanem éppen ellenkezőleg, rút halálát lelte, elvitte az ördög, megütötte a guta a brillel meg valutával telerakott kufferén.", "Figyelmeztetem önöket, hogy hasonló sors vagy még ennél is rosszabb fogja önöket is utolérni, ha nem szolgáltatják be a valutát!"], "p": 1706}, {"t": "text", "c": ["Puskin költeménye tette-e ilyen hatást, vagy a konferanszié prózai szavai - elég az hozzá, a teremből egyszer csak felszólt valaki:- Beszolgáltatom! - Tessék parancsolni felfáradni a színpadra - invitálta a konferanszié a félénk hang tulajdonosát, s fürkészve tekintett le a sötét nézőtérre."], "p": 1709}, {"t": "text", "c": ["Cingár, szőke polgártárs jelent meg a színpadon, borostás arcáról ítélve mintegy három hete nem borotválkozott."], "p": 1710}, {"t": "text", "c": ["- Bocsánat, szabad a nevét? - kérdezte a konferanszié."], "p": 1711}, {"t": "text", "c": ["- Kanavkin, Nyikolaj - válaszolt halkan a borostás."], "p": 1712}, {"t": "text", "c": ["- Nagyon örvendek, Kanavkin polgártárs.", "Nos tehát?..."], "p": 1713}, {"t": "text", "c": ["- Beszolgáltatom - rebegte Kanavkin."], "p": 1714}, {"t": "text", "c": ["- Mennyi?"], "p": 1715}, {"t": "text", "c": ["- Ezer dollár, húsz arany tízrubeles."], "p": 1716}, {"t": "text", "c": ["- Bravó!", "Több nincs?"], "p": 1717}, {"t": "text", "c": ["A konferanszié mélyen Kanavkin szemébe nézett, Nyikanor Ivanovicsnak határozottan úgy rémlett, hogy a színész szeme sugárzást bocsát ki, s e sugarak miként a röntgensugár, egyenest Kanavkin lelkébe fúródnak. A teremben ülők lélegzetüket is visszafojtották."], "p": 1718}, {"t": "text", "c": ["- Elhiszem! - kiáltott fel végül a konferanszié, és eloltotta tekintetét. - Elhiszem!", "Ezek a szemek nem hazudnak!", "Hányszor elmagyaráztam már önöknek, hogy legfőbb tévedésük: alábecsülik a szem jelentőségét!", "Értsék meg végre, hogy a nyelv elleplezheti az igazságot, de a szem soha.", "Váratlan kérdést kapnak; meg se rezzennek, egyetlen pillanat alatt tájékozódnak, és tudják, mit kell válaszolni, hogy eltitkolják az igazat; meggyőzően adják elő, és egyetlen arcizmuk sem rándul meg, de hajh a kérdés által felbolygatott igazság a lélek legmélyéről egy pillanatra a szemekbe szökken, és mindennek vége.", "Megfogták!"], "p": 1719}, {"t": "text", "c": ["E lelkesen előadott s fölöttébb meggyőző előadás után a konferanszié bensőségesen megtudakolta Kanavkintól: - És hol rejtette el?"], "p": 1721}, {"t": "text", "c": ["- A nagynénikémnél, Porohovnyikovánál, a Precsisztyenkán."], "p": 1722}, {"t": "text", "c": ["- Á, megálljon csak...", "Klavgyija Iljinyisna Porohovnyikova, ugyebár?"], "p": 1723}, {"t": "text", "c": ["- Igen, ő az."], "p": 1724}, {"t": "text", "c": ["- Ahá, igen, igen, már tudom!", "Olyan csinos kis családi ház, előtt kert, ugye?", "Hogyne, hogyne, ismerem!", "És hová dugta?"], "p": 1725}, {"t": "text", "c": ["- A pincébe, egy kekszes dobozba..."], "p": 1726}, {"t": "text", "c": ["A konferanszié összecsapta a kezét. - Hallottak már ilyet?", "Hiszen ott átnedvesedik, megpenészedik!", "Hát lehet ilyen emberekre valutát bízni?", "Szavamra, olyanok, mint a gyerekek!"], "p": 1728}, {"t": "text", "c": ["Kanavkin maga is belátta, hogy megbocsáthatatlan hanyagságot követett el, bűnbánóan lehorgasztotta szőke fejét."], "p": 1729}, {"t": "text", "c": ["- A pénzt - folytatta a konferanszié - az Állami Bankban kell tárolni, erre a célra alkalmas, száraz és gondosan őrzött helyiségekben, nem holmi nyirkos pincékben, ahol a patkányok is hozzáférkőzhetnek.", "Komolyan mondom, pirulok magáért, Kanavkin, elvégre maga felnőtt ember! Kanavkin majd elsüllyedt szégyenében, s zavartan piszkálta zakója szegélyét."], "p": 1730}, {"t": "text", "c": ["Röstelkedése láttán a konferanszié is megenyhült."], "p": 1731}, {"t": "text", "c": ["- No jó, felejtsük el a múltat... - Majd váratlan fordulattal így folytatta: - Igaz is, ha már erről beszélünk... hogy ne menjen hiába a kocsi... ugye, a nagynénjének is van valamije? Kanavkin nem várta ezt a kérdést; összerezzent, és a színházban síri csend támadt.- Ejnye, ejnye, Kanavkin - szólt rá a konferanszié enyelgő szemrehányással."], "p": 1733}, {"t": "text", "c": ["- És én dicsértem az őszinteségét!", "Most meg, miért, miért se, egyszer csak megcövekeli magát.", "Nincs ennek semmi értelme, Kanavkin!", "Épp az imént beszéltünk a szemekről.", "Hiszen világos, hogy a nénikének is van valutája.", "Hát akkor minek húzza az időt?"], "p": 1734}, {"t": "text", "c": ["- Van! - kurjantott Kanavkin legényesen."], "p": 1735}, {"t": "text", "c": ["- Bravó, Kanavkin! - dicsérte a konferanszié."], "p": 1736}, {"t": "text", "c": ["- Bravó! - bődült el a közönség."], "p": 1737}, {"t": "text", "c": ["Mikor a terem elcsöndesedett, a konferanszié gratulált Kanavkinnak, megszorította a kezét, felajánlotta, hogy autón hazaviteti a lakására, a városba, és meghagyta valakinek a kulisszák mögött, hogy ugyanazzal a kocsival menjen el a nagynéniért, és vigye el a női színházban folyó előadásra."], "p": 1738}, {"t": "text", "c": ["- Igaz is, még meg akartam kérdezni: nem említette a nénikéje, hogy hová dugta a holmit? - tudakolta a konferanszié, miközben cigarettával kínálta Kanavkint, és előzékenyen gyufát sercentett.", "Kanavkin rágyújtott, és csüggedt, lemondó mosollyal rázta meg a fejét."], "p": 1739}, {"t": "text", "c": ["- Persze, elhiszem - sóhajtott a színész. - Az a vén satrafa nemhogy az unokaöccsének, még az öreg ördögnek sem árulná el.", "Nos, majd megpróbáljuk fölkelteni benne az emberi érzést.", "Talán még nem sorvadt el minden húr abban az uzsoráslelkében.", "Minden jót, Kanavkin!"], "p": 1740}, {"t": "text", "c": ["A boldog Kanavkin eltávozott.", "A konferanszié megkérdezte, nincs-e még valaki, aki be akarná szolgáltatni a valutáját, de kérdésére néma csend volt a válasz."], "p": 1741}, {"t": "text", "c": ["A konferanszié vállat vont: - Szavamra, csudabogarak! - Azzal eltűnt szem elől, eltakarta a függöny."], "p": 1742}, {"t": "text", "c": ["A csillárok kialudtak, egy ideig sötétség honolt a teremben; valahol érces tenor énekelt: - Arany hever ott nagy halom, és mind az én tulajdonom...* Valahol néhány tenyér összeverődött.", "- A női színházban egy hölgyike most szolgáltatja be a valutáját - szólalt meg váratlanul Nyikanor Ivanovics vörös szakállú szomszédja."], "p": 1744}, {"t": "text", "c": ["Aztán sóhajtva hozzátette: - Bezzeg, ha a ludaim nem volnának!", "Mert tudja meg, jó ember, énnekem remek libafalkám van Lianozovóban. Attól félek, halomra döglenek otthon nélkülem.", "Mert a lúd kényes jószág, gondos ápolást igényel...", "Hej, ha a ludaim nem volnának!", "Puskinnal engem ugyan el nem bolondítanának - s ismét szívet tépően sóhajtott."], "p": 1745}, {"t": "text", "c": ["Ekkor kivilágosodott a terem, és Nyikanor Ivanovics azt álmodta, hogy valamennyi ajtón fehér sipkás szakácsok özönlenek be, kezükben merőkanál.", "A kukták hatalmas üstben levest, teknőkben fölszeletelt fekete kenyeret hoztak.", "A nézők megélénkültek. A szakácsok jókedvűen sürögtek a teremben, csajkába merték a levest, és kiosztották a kenyeret."], "p": 1746}, {"t": "text", "c": ["- Ebédeljetek, fiúk - kiáltották vígan -, és adjátok be a valutát!", "Mi a fenének ültök itten? Érdemes ezért a szamárságért?", "Mennétek haza, oszt ehetnétek, ihatnátok kedvetek szerint!"], "p": 1747}, {"t": "text", "c": ["- Te például miért vagy itt, öregapám? - fordult egyenesen Nyikanor Ivanovicshoz egy vörös tarkójú, kövér szakács, miközben csajkát nyújtott oda neki; a híg löttyedékben egyetlen árva káposztalevél úszkált. - Énnekem nincsen, nincsen! - bődült el Nyikanor Ivanovics félelmetes hangon."], "p": 1748}, {"t": "text", "c": ["- Nincs, ha mondom! - Nincs? - ordította a szakács fenyegetően. - Nincs? - ismételte gyengéd női hangon."], "p": 1749}, {"t": "text", "c": ["- Nincs, nincs - mormolta csitítóan, és átváltozott Praszkovja Fjodorovnafelcsernővé."], "p": 1750}, {"t": "text", "c": ["Praszkovja Fjodorovna gyengéden megrázogatta az álmában felnyögő Nyikanor Ivanovicsot a vállánál fogva.", "A szakácsok eltűntek, a színházat színpadostul, függönyöstül elnyelte a föld.", "Nyikanor Ivanovics könnyein át megpillantotta kórházi szobáját, és két fehér köpenyest, ezek azonban nem jókedvű szakácsok voltak, akik a leves mellé jó tanácsot osztottak az embereknek, hanem orvosok; és mellettük továbbra is ott állt Praszkovja Fjodorovna, de kezében nem csajkát fogott, hanem gézzel letakart tányért, rajta injekciós fecskendő."], "p": 1751}, {"t": "text", "c": ["- Miféle dolog ez! - méltatlankodott Nyikanor Ivanovics, mialatt beadták neki az injekciót. - Hisz mondom, hogy nincs!", "Adja be Puskin a valutáját, énnekem nincsen!", "- Jó, jó, elhisszük - csitította a jólelkű Praszkovja Fjodorovna."], "p": 1752}, {"t": "text", "c": ["- Ahol nincs, ott ne keress."], "p": 1753}, {"t": "text", "c": ["Nyikanor Ivanovics az injekciótól megnyugodott, újra elaludt, ezúttal már álomtalanul."], "p": 1754}, {"t": "text", "c": ["Kiáltozásával azonban szorongása átterjedt a 120-as szobára, ahol a beteg fölébredt, és a fejét reklamálta, majd a 118-asra, ahol az ismeretlen Mester kezét tördelve, riadozva és bánatosan nézett fel a holdra, visszaemlékezvén élete utolsó, keserű őszi éjszakájára, az ajtó alól kiszüremkedő fénysávra meg szerelme leomló hajfürtjeire."], "p": 1755}, {"t": "text", "c": ["A 118-as szobából a nyugtalanság az erkélyen átszivárgott Ivanhoz; ő is felébredt, és sírva fakadt."], "p": 1756}, {"t": "text", "c": ["Ám az orvos hamarosan lecsillapította a riadozó elmeháborodottakat, s a betegeket egymás után elnyomta az álom.", "Ivan utolsónak aludt el, amikor már a hajnal derengett a folyó felett.", "A gyógyszer hatása egész testében szétterjedt, a nyugalom úgy áradt feléje, mint a hullám, amely elborítja egész valóját.", "Teste könnyű lett, fejét az álom langyos szellője birizgálta.", "Elaludt, s az utolsó, amit még hallott, a madarak hajnal előtti csivitelése volt az erdőn.", "De a madarak hamarosan elhallgattak, és Ivan azt álmodta, hogy a nap már délutánba hajlott a Koponyahegy fölött, amely hegyet kettős őrlánc vette körül..."], "p": 1757}]}