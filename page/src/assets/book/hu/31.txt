{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HARMINCEGYEDIK FEJEZET", "p": 3791}, {"t": "h2", "c": "A Verébhegyen", "p": 3792}, {"t": "text", "c": ["A zivatar elvonult, hétszín szivárvány ívelt át egész Moszkva felett, vizet ivott a Moszkva folyóból.", "A dombtetőn, két kis fenyőliget között, három alak körvonalai sötétlettek.", "Woland, Korovjov és Behemót három fekete paripa hátán ülve nézték a folyón túl elterülő várost, az ezernyi nyugatra néző ablakban szikrázó megtört napfényt, a Novogyevicsi-kolostor mézeskalács tornyait."], "p": 3793}, {"t": "text", "c": ["A levegő felzúgott, megjelent Azazello, palástja uszályában a Mester és Margarita. Mindhárman leereszkedtek a várakozókhoz."], "p": 3794}, {"t": "text", "c": ["- Sajnálom, hogy ide kellett magukat fárasztanom, Margarita Nyikolajevna és kedves Mester - szólalt meg Woland. - Remélem, nem neheztelnek emiatt.", "Azt hiszem, nem fogják megbánni.", "Nos, Mesterem - fordult külön a férfihoz -, búcsúzzék el a várostól.", "Itt az idő! -."], "p": 3795}, {"t": "text", "c": ["És Woland tölcsérmandzsettás fekete kesztyűjével arra mutatott, ahol a folyó üvegének szilánkjaiban ezer meg ezer napocska csillogott, és e napokon túl a nyárias forróságban izzó város párállott, gőzölgött a ködben. A Mester leugrott a nyeregből, otthagyta a lovasokat, és odaszaladt a meredély szélére, fekete palástját a földön vonszolva maga után.", "Lenézett a városra.", "Az első pillanatban fájó búbánat szorította össze szívét, de ezt csakhamar bizsergető izgalom váltotta fel, cigányos vándorösztön pezsdítő öröme."], "p": 3796}, {"t": "text", "c": ["- Örökre!...", "Ezt alaposan végig kell gondolni... - suttogta a Mester, és megnyalta száraz, cserepes ajkát.", "Befelé figyelt, pontosan számba vette, mi történik a lelkében.", "Izgalma - úgy rémlett - mély, fájó sértődöttségbe csap át.", "De ez sem volt tartós, csakhamar elmúlt, büszke közöny váltotta fel, és legvégül az örök, állandó nyugalom előérzete."], "p": 3797}, {"t": "text", "c": ["A lovas csoport szótlanul várta a Mestert. Nézték, amint a magas, fekete alak a meredély szélén állva hadonászik, s hol felszegi fejét, mintha pillantásával át akarná fogni az egész várost, és még annál is távolabb akarna tekinteni, hol pedig mellére hajtja, mintha a satnya, letaposott füvet szemlélné a lába alatt."], "p": 3798}, {"t": "text", "c": ["Behemót elsőnek törte meg a csendet; unatkozott."], "p": 3799}, {"t": "text", "c": ["- Megengedi, Messire, hogy füttyentsek még egyet búcsúzóul, mielőtt elindulunk?"], "p": 3800}, {"t": "text", "c": ["- Még meg találod ijeszteni a hölgyet - felelte Woland. - Meg aztán ne felejtsd el, ma már épp eleget rosszalkodtál."], "p": 3801}, {"t": "text", "c": ["- Ó, nem, Messire! - szólt közbe Margarita.", "Délcegen ült a nyeregben, mint az amazon; lovaglókosztümjének hosszú uszálya a földig lecsüngött.", "- Úgyis elfogott a szomorúság a hosszú út előtt; ez ugye természetes, Messire, még akkor is, ha az ember tudja, hogy az út végén boldogság vár reá?", "Hadd nevettessen meg a Behemót, mert attól tartok, másképp könnybe fúl a búcsú, ünneprontó leszek!"], "p": 3802}, {"t": "text", "c": ["Woland a fejével intett a Behemótnak, a kandúr fürgén leugrott a nyeregből, két ujját szájába tette, felfújta a pofáját, és áthatóan füttyentett.", "Margaritának a füle csengett; lova felágaskodott.", "A fákról recsegve hullottak a száraz gallyak, varjú- meg verébcsapat röppent fel ijedten, hatalmas porfelleg szállt el a folyó felé, és az éppen arra haladó sétahajó néhány utasának fejéről a légáramlás levitte a sapkát, és a vízbe sodorta.", "A Mester összerezzent a füttyre, de nem fordult meg, csak még izgatottabban gesztikulált, két kezét égnek emelve, mintha megfenyegetné a várost.", "A Behemót büszkén tekintett körül.- Szólt, nem tagadom - jegyezte meg Korovjov leereszkedően. - Szólni szólt, de ha tárgyilagosan akarjuk megítélni a helyzetet, hát bizony eléggé közepes hangerővel szólt."], "p": 3804}, {"t": "text", "c": ["- Én nem vagyok karvezető! - vetette oda sértődötten a Behemót, majd váratlanul Margarita felé vágott a szemével."], "p": 3805}, {"t": "text", "c": ["- Tudod mit? Megpróbálom én is, mi maradt a régi tudományomból - mondta Korovjov, és megdörzsölte a kezét, ráfújt ujjaira."], "p": 3806}, {"t": "text", "c": ["- De vigyázz, nehogy kárt tegyél valakiben! - szólt rá Woland lova hátáról szigorúan."], "p": 3807}, {"t": "text", "c": ["- Ne féljen, Messire! - fogadkozott Korovjov, kezét szívéhez szorítva. - Csak tréfa lesz, ártatlan tréfa...", "Ekkor hirtelen kinyúlt, mintha gumiból volna, jobb kezével ravasz tölcsért formált, megtekeredett, mint a rugó, majd hirtelen kipattant, és füttyentett."], "p": 3808}, {"t": "text", "c": ["Ezt a füttyöt Margarita nem hallotta, csak látta - mert tüzes paripájával együtt vagy tízölnyire repítette.", "Közvetlenül mellette tövestül kicsavart egy tölgyet, és a föld egészen a folyópartig megrepedezett. A partnak egy jókora darabja, a kikötővel meg a rajta lévő étteremmel együtt, leszakadt és a folyóba zuhant.", "A víz felörvénylett, hatalmas hullámokat vetett, és a sétahajót mindenestül kicsapta a túlsó, teljesen sík, zöldellő partra - az utasoknak egyébként a hajuk szála sem görbült meg.", "Margarita horkoló lovának lába elé döglött csóka hullott - Korovjov füttye ölte meg.", "A Mester megrémült.", "Fejéhez kapott, és visszasietett várakozó útitársaihoz."], "p": 3809}, {"t": "text", "c": ["- Nos, megtörtént a búcsú? - kérdezte Woland lova magasáról."], "p": 3810}, {"t": "text", "c": ["- Megtörtént - válaszolta a Mester megbékélve, és nyíltan, bátran nézett Woland szeme közé."], "p": 3811}, {"t": "text", "c": ["És akkor Woland félelmetes hangja harsonaszóként zengett végig a hegyeken: - Itt az idő! - és nyomban utána felhangzott a Behemót hahotája, éles füttyentése."], "p": 3813}, {"t": "text", "c": ["A lovak elindultak, barátaink a levegőbe emelkedtek, és elviharzottak.", "Margarita érezte, hogy tüzes paripája őrjöngve harapja a zablát.", "Woland palástja szétterült a menet feje fölött, lassan eltakarta az egész esteledő égboltot.", "Amikor a szél egy pillanatra félrelebbentette, Margarita a sebes vágtában hátrafordult, és látta, hogy régen elmaradt mögötte nemcsak a tarka tornyú klastrom, hanem az egész város: elnyelte a föld, s nem maradt belőle más, csak füst és köd."], "p": 3814}]}