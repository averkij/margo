{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "TIZENHETEDIK FEJEZET", "p": 2012}, {"t": "h2", "c": "Nyugtalan nap", "p": 2013}, {"t": "text", "c": ["Pénteken reggel, vagyis az átkozott feketemágia-szeánszot követő napon, a Varietészínház valamennyi jelen lévő alkalmazottja, azaz Vaszilij Sztyepanovics Lasztocskin főkönyvelő, két könyvelő, három gépírónő, mindkét pénztárosnő meg valamennyi hivatalsegéd, jegyszedő, takarítónő, egyszóval mindenki, aki csak a színházhoz tartozott - egy sem ült a helyén, senki sem végezte dolgát, hanem mind a Szadovajára néző ablakokban ültek az ablakpárkányon, és figyelték a színház előtt zajló eseményeket.", "A színház előtt ugyanis, az épület fala mentén, sok ezer főnyi tömeg állt kettes sorokba rendeződve, olyan hosszúságban, hogy a sor vége a Kudrinszkaja térig ért.", "A sor élén mintegy két tucat Moszkva-szerte közismert jegyüzér várakozott a pénztárnyitásra."], "p": 1844}, {"t": "text", "c": ["A sor izgatottan viselkedett, felhívta magára az arra haladók figyelmét; az emberek az előző esti párját ritkító előadásról szerzett szenzációs értesüléseiket vitatták meg egymás közt.", "E beszámolók egyébként Vaszilij Sztyepanovicsot, a színház főkönyvelőjét is roppantul felzaklatták, ő ugyanis nem volt jelen az előadáson.", "A jegyszedők éktelen badarságokat hordtak össze, egyebek közt például azt állították, hogy a szeánsz végeztével a hölgyek egy része félmeztelenül szaladgált az utcán - meg más efféle képtelenséget.", "A szerény, csendes Vaszilij Sztyepanovics csak pislogott a csuda dolgokról szóló mendemondák hallatán, és fogalma sem volt, hogy mitévő legyen, márpedig cselekednie kellett, és éppen őneki kellett cselekednie, mert a Varietészínház megmaradt dolgozói közül ő volt most már a rangidős."], "p": 1845}, {"t": "text", "c": ["Reggel tíz órára a jegyre várakozók tömege már annyira megsokasodott, hogy híre a rendőrségre is eljutott, s bámulatos gyorsasággal lovas, valamint gyalogos rendőrök érkeztek a helyszínre, akik aztán valamennyire rendbe szedték a tömeget.", "Ámde a jó kilométer hosszú sor már maga is hatalmas kísértést jelentett, és alaposan meghökkentette a Szadovajára tévedő gyanútlan járókelőket."], "p": 1846}, {"t": "text", "c": ["Ez történt odakinn; benn a színházban sem volt jobb a helyzet.", "Kora reggeltől fogva szólt a telefon, szüntelenül csöngött a készülék Lihogyejev szobájában,Rimszkij irodájában, a könyvelésben, a pénztárban, Varenuha szobájában.", "Vaszilij Sztyepanovics eleinte még válaszolgatott, válaszolt a pénztárosnő is, bele-beleszóltak a telefonba a jegyszedők, de végül már föl sem vették a kagylót, mert a kérdésekre, hogy hol van Lihogyejev, hol van Varenuha és Rimszkij, igazán nem volt mit válaszolni.", "Eleinte azzal próbálták lerázni az érdeklődőket, hogy \"Lihogyejev a lakásán van\" - de a telefonálók azt válaszolták, hogy a lakására is telefonáltak, és ott azt a felvilágosítást kapták, hogy Lihogyejev bement a színházba."], "p": 1847}, {"t": "text", "c": ["Egy izgatott női hang Rimszkijt kereste. Az tanácsolták, hívja fel Rimszkij feleségét, mire a kagyló zokogva azt válaszolta, hogy ő Rimszkijné, és a férjét sehol sem találja.", "Éktelen galiba támadt.", "A takarítónő széltében-hosszában híresztelte, hogy amikor bement takarítani a gazdasági igazgató szobájába, az ajtó tárva-nyitva, a lámpa égve, a kertre nyíló ablakot betörve találta, a karosszék feldöntve hevert a földön, sehol egy teremtett lélek."], "p": 1848}, {"t": "text", "c": ["Tizenegykor berontott a színházba Rimszkijné asszony. Zokogott, kezét tördelte. Vaszilij Sztyepanovics elvesztette a fejét, azt se tudta, mit tanácsoljon neki.", "Fél tizenkettőkor pedig megjött a rendőrség. Első, tökéletesen indokolt kérdése a következő volt: - Mi folyik itt önöknél, polgártársak?", "Mi a baj?"], "p": 1850}, {"t": "text", "c": ["A dolgozók, utat nyitva előreengedték a sápadt, izgatott Vaszilij Sztyepanovicsot.", "Mit volt mit tennie, nevén kellett neveznie a gyereket - meg kellett vallani, hogy a Varietészínház teljes vezetősége, úgymint az igazgató, a gazdasági igazgató és az adminisztrátor, nyomtalanul eltűnt, senki sem tudja, hol tartózkodnak, a konferansziét az előző esti előadás után beszállították az elmeklinikára, röviden összefoglalva: az előző esti előadást közbotránynak lehet minősíteni."], "p": 1851}, {"t": "text", "c": ["A zokogó Rimszkijnét, amennyire csak lehetett, megnyugtatták, és hazaküldték; a legjobban a takarítónő beszámolója iránt érdeklődtek, hogy milyen állapotban találta a gazdasági igazgató szobáját.", "Az alkalmazottakat felszólították, menjenek vissza munkahelyükre, és ki-ki végezze dolgát. Kisvártatva az épületet nyomozók szállták meg, köztük egy izmos, hegyes fülű, cigarettahamu színű és rendkívül okos tekintetű rendőrkutya.", "A Varieté dolgozói közt suttogva elterjedt a hír, hogy a kutya nem más, mint a híres-nevezetes Káró Ász.", "És valóban a Káró Ász volt.", "Viselkedése mindenkit ámulatba ejtett.", "Mihelyt beszaladt a gazdasági igazgató szobájába, morogni kezdett, kivicsorította félelmetes sárgás agyarait, majd hasra feküdt, és szemében furcsa, bánatos és egyben dühös kifejezéssel odakúszott a kitört ablakhoz.", "Félelmét leküzdve, hirtelen felugrott az ablakpárkányra, kidugta hegyes pofáját, és vadul, panaszosan felüvöltött.", "Semmi áron sem volt hajlandó lejönni az ablakból, morgott, remegett, és mindenképpen le akart ugrani."], "p": 1852}, {"t": "text", "c": ["Kivezették az irodából, és szabadon engedték az előcsarnokban. A Káró Ász a főbejáraton át kiment az utcára, és odavezette az őt nyomon követő embereket a taxiállomáshoz.", "Ott elveszítette a nyomot. Ezek után a Káró Ászt elvitték. A nyomozók beültek Varenuha irodájába, s egymás után behívták a színháznak mindazon dolgozóit, akik tanúi voltak az előző esti szeánsznak.", "Megjegyzendő, a nyomozásnak lépten-nyomon előre nem látott nehézségekkel kellett megbirkóznia.", "A fonal minduntalan elszakadt."], "p": 1854}, {"t": "text", "c": ["Plakátok voltak-e?", "Voltak. De éjszaka átragasztották őket, és most egyetlenegyet sem tudnak mutatni, ha agyonütik őket, akkor sem!", "Honnét kerültelő az a mágus?", "Tudja az ördög.", "Tehát szerződést kötöttek vele?"], "p": 1855}, {"t": "text", "c": ["- Feltehetően - válaszolta Vaszilij Sztyepanovics izgatottan."], "p": 1856}, {"t": "text", "c": ["- Ha kötöttek, akkor a szerződésnek a könyvelésen is keresztül kellett mennie, ugyebár?"], "p": 1857}, {"t": "text", "c": ["- Föltétlenül - válaszolta Vaszilij Sztyepanovics egyre izgatottabban."], "p": 1858}, {"t": "text", "c": ["- Tehát hol a szerződés?"], "p": 1859}, {"t": "text", "c": ["- Szerződés nincs - felelte a főkönyvelő halálsápadtan, és tanácstalanul tárta szét kezét.", "Csakugyan, sem a könyvelés dossziéiban, sem a gazdasági igazgatónál, sem Lihogyejev vagy Varenuha papírjai közt nyoma sincsen a szerződésnek."], "p": 1860}, {"t": "text", "c": ["Hogy hívják azt a mágust?", "Vaszilij Sztyepanovics nem tudja, nem volt jelen a tegnapi előadáson.", "A jegyszedők nem tudják, a pénztárosnő hosszan morfondíroz, szemöldökét összevonva töri a fejét, végül kiböki: - Vo... valami Woland."], "p": 1862}, {"t": "text", "c": ["Vagy talán nem Woland?", "Lehet, hogy nem Woland. Lehet, hogy Faland."], "p": 1863}, {"t": "text", "c": ["Kitudódott, hogy az idegen-ellenőrző hivatalban hírét sem hallották semmiféle Woland vagy Faland nevű mágusnak."], "p": 1864}, {"t": "text", "c": ["Karpov, a hivatalsegéd közölte, hogy a fekete mágus állítólag Lihogyejev lakásán szállt meg.", "A nyomozók természetesen azonnal kiszálltak Lihogyejev lakására; a mágusnak híre-hamva sincsen. Eltűnt maga Lihogyejev is, Grunya, a bejárónő is eltűnt, senki sem tudja, hová lett.", "Nyikanor Ivanovics, a lakóbizottság elnöke is eltűnt, Prolezsnyev is eltűnt."], "p": 1865}, {"t": "text", "c": ["Ilyen még nem volt: eltűnt a színház vezetősége mind egy szálig, előző este az előadás botrányba fúlt, de hogy ki rendezte, ki felelős, azt kideríteni lehetetlenség."], "p": 1866}, {"t": "text", "c": ["Eközben délre járt az idő, ki kellett volna nyitni a pénztárat.", "De erről természetesen szó sem lehetett!", "A Varietészínház kapujára hatalmas kartontáblát akasztottak ki, ezzel a felirattal: \"A ma esti előadás elmarad.\"", "A sorban állók felzúdultak, főleg, akik legelöl voltak, de miután kidühöngték magukat, mégiscsak szétoszlottak, s egy órával később már nyoma sem volt a tömegnek a Szadovaján.", "A nyomozók is elvonultak, hogy más helyen folytassák munkájukat. Az alkalmazottakat hazaengedték, csak ügyeletesek maradtak a színházban, melynek kapuit bezárták."], "p": 1867}, {"t": "text", "c": ["Vaszilij Sztyepanovics főkönyvelő előtt két sürgős feladat állott.", "Először is, be kell mennie a Könnyű Műfajú Szórakozások és Látványosságok Bizottságába, s ott jelentést tennie az esti eseményekről; másodszor, a gazdasági osztályon le kell adnia az előző esti bevételt, összesen 21711 rubelt."], "p": 1868}, {"t": "text", "c": ["Gondosan, akkurátusan, mint mindig, újságpapirosba csomagolta a pénzt, átkötötte madzaggal, a csomagot betette aktatáskájába, és kitűnően ismervén a szabályzatot, természetesen nem az autóbusz- vagy villamosmegállóhoz indult, hanem a taxiállomáshoz."], "p": 1869}, {"t": "text", "c": ["Mihelyt az ott veszteglő három kocsi sofőrjei megpillantották az utast, aki degeszre tömött aktatáskával siet feléjük, mind a hárman beindították a motort, és üresen elhajtottak az orra előtt - ráadásul még dühös pillantással is méregették."], "p": 1870}, {"t": "text", "c": ["A könyvelőt meghökkentette az eset, jó ideig álldogált mozdulatlanul, mérlegelve, mit jelenthet."], "p": 1871}, {"t": "text", "c": ["Két-három perccel később szabad taxi futott be az állomásra, és a sofőr elhúzta az arcát, mihelyt meglátta a várakozót."], "p": 1872}, {"t": "text", "c": ["- Szabad a kocsi? - kérdezte Vaszilij Sztyepanovics, értetlenül köhécselve."], "p": 1873}, {"t": "text", "c": ["- Mutassa a pénzét - vetette oda a sofőr mérgesen, rá sem nézve az utasra.A főkönyvelő egyre jobban megütközött; hóna alá szorította értékes aktatáskáját, tárcájából elővett egy tízrubelest, és megmutatta a sofőrnek."], "p": 1875}, {"t": "text", "c": ["- Nem megyek! -jelentette ki emez kurtán-furcsán."], "p": 1876}, {"t": "text", "c": ["- Már engedje meg... - makogta a főkönyvelő, de a sofőr a szavába vágott: - Háromrubelese van?"], "p": 1878}, {"t": "text", "c": ["- A főkönyvelő hüledezve elővett tárcájából két háromrubelest, és odamutatta a sofőrnek."], "p": 1879}, {"t": "text", "c": ["- Üljön be! - rikkantotta a sofőr, és úgy csapta le a taxamérő zászlaját, hogy majdnem letörött. - Indulás!"], "p": 1880}, {"t": "text", "c": ["- Nincs aprója visszaadni? - tudakolta a főkönyvelő félénken."], "p": 1881}, {"t": "text", "c": ["- Tele van a zsebem apróval! - ordította a sofőr, és a tükörben látszott, hogy a szeme vérben forog.", "- Harmadszor tesznek ma lóvá.", "És a többiekkel is ugyanez történik: egy piszkos fráter tízessel fizet, én visszaadok neki négy ötvenet, azzal elmegy a disznó.", "Öt perc múlva megnézem: hát a tízes helyett egy ásványvizes üveg címkéje van a pénztárcámban!", "- Itt a sofőr néhány nyomdafestéket nem tűrő szót szőtt előadásába.", "- A másik a Zubovszkaja utcán szállt be.", "Tízessel fizet, visszaadok hármat.", "Elmegy.", "Belenyúlok a pénztárcámba, hát egy méh repül ki belőle, és durr, megcsípi a kezemet!", "Ó, hogy a... - itt ismét nyomdafestéket nem tűrő szavak következtek. - A tízes persze sehol.", "Tegnap abban a Varietében (nyomdafestéket nem törő szavak) valami rohadt bűvész tízes bankókkal olyan heccet csinált, hogy... (nyomdafestéket nem tűrő szavak)."], "p": 1882}, {"t": "text", "c": ["A főkönyvelő megnémult, behúzta a nyakát, és igyekezett olyan képet vágni, mintha életében először hallaná a Varieté hírét. \"A mindenségit!...\" - hüledezett magában.", "Megérkezett, szerencsésen kifizette a viteldíjat, belépett az épületbe, és megindult a folyosón az igazgatói iroda felé; de már útközben földerengett benne a sejtelem, hogy rosszkor érkezett.", "A Bizottság épületét izgatott lótás-futás töltötte be, a főkönyvelő mellett egy takarítóasszony rohant el, fejkendője tarkójára csúszott, szeme riadtan kidülledt."], "p": 1883}, {"t": "text", "c": ["- Nincs, nincs, nincs! - ordítozta, de nem lehetett tudni, kihez intézi szavait. - A ruhája ott van, de ő nincs benne!"], "p": 1884}, {"t": "text", "c": ["Eltűnt az egyik helyiségben, és bentről csakhamar edénycsörömpölés hangzott ki.", "A titkárságról most kirohant a Bizottság első szektorának vezetője, de olyan állapotban volt, hogy nem ismerte meg a főkönyvelőt, és csakhamar ő is eltűnt az egyik ajtó mögött."], "p": 1885}, {"t": "text", "c": ["A főkönyvelőt már ez is eléggé meghökkentette, de mikor eljutott az elnöki titkárságra, ott végképp nem tudta mire vélni a dolgot."], "p": 1886}, {"t": "text", "c": ["Az elnöki szoba csukott ajtaján át fenyegető férfihang hallatszott ki; ez a hang minden kétséget kizáróan Prohor Petrovicsé volt, a Bizottság elnökéé.", "\"Valakit lehord, vagy mi?\" - tűnődött a főkönyvelő zavartan, s amikor körülnézett a titkári szobában, még jobban meghökkent: egy bőrfotelban, fejét a karosszék hátára hajtva, a szépséges Anna Ricsardovna, Prohor Petrovics személyi titkárnője ült, vagy inkább hevert, lábát csaknem a szoba közepéig nyújtva, és könnyáztatta zsebkendőjét morzsolgatva, feltartóztathatatlanul zokogott."], "p": 1887}, {"t": "text", "c": ["Álla szájrúzzsal volt összemázolva, hamvas őszibarack pofikáján pedig fekete csermelyekben csorgott végig a szempillájáról leázott festék."], "p": 1888}, {"t": "text", "c": ["Amikor Anna Ricsardovna észrevette, hogy valaki belépett, felugrott, odarohant a főkönyvelőhöz, belékapaszkodott zakója hajtókájába, és teljes erejéből megrázta Vaszilij Sztyepanovicsot. - Hál' istennek!", "Mégis akad egy bátor ember!", "Mind szétszaladtak, mindcserbenhagytak!", "Gyerünk, menjünk be hozzá, nem tudom, mit csináljak! - Azzal, továbbra is zokogva, bevonszolta a főkönyvelőt az elnöki szobába."], "p": 1890}, {"t": "text", "c": ["Amikor Vaszilij Sztyepanovics belépett, legelőször is elejtette az aktatáskáját. Gondolatai tótágast álltak agyában.", "És valljuk meg, volt is miért."], "p": 1891}, {"t": "text", "c": ["A hatalmas íróasztalnál, a nehéz tintatartó mögött üres férfiöltöny ült, és tintátlan, száraz tollal írt az előtte fekvő papírlapra.", "Az öltönyhöz nyakkendő is járult, a kabát zsebéből töltőtoll vége állt ki, de a gallér fölött nem volt se nyak, se fej, a mandzsettából nem bukkant elő csukló vagy kéz.", "Az öltöny elmerült munkájában, és tudomást sem vett a körülötte tomboló zűrzavarról.", "A belépők hallatára azonban hátradőlt karosszékében, és a gallér fölött megszólalt Prohor Petrovics jól ismert hangja: - Mit akarnak?", "Hiszen ki van írva, hogy senkit sem fogadok!"], "p": 1893}, {"t": "text", "c": ["A szépséges titkárnő felsikoltott, kezét tördelte: - Látja?", "Látja??!", "Eltűnt!", "Eltűnt!", "Hozza vissza!"], "p": 1895}, {"t": "text", "c": ["Ekkor valaki benézett az ajtón, feljajdult és elszaladt.", "A főkönyvelő térde megroggyant, leült a szék legszélére, de nem felejtette el fölemelni aktatáskáját.", "Anna Ricsardovna körülötte ugrált, zakóját rángatta, és sopánkodott:"], "p": 1896}, {"t": "text", "c": ["- Én mindig figyelmeztettem, amikor átkozódott, és az ördögöt emlegette!", "Most aztán megemlegeti! - Az íróasztalhoz szaladt, és sírástól kissé dünnyögő, de dallamos, behízelgő hangon megszólalt:"], "p": 1897}, {"t": "text", "c": ["- Prosa! Hol van, Prosa?"], "p": 1898}, {"t": "text", "c": ["- Ki szólít Prosának? - kérdezte dölyfösen az öltöny, és még jobban hátravetette magát a karosszékben."], "p": 1899}, {"t": "text", "c": ["- Nem ismer meg!", "Engem nem ismer meg!", "Látja ezt?... - zokogott a titkárnő."], "p": 1900}, {"t": "text", "c": ["- Ne tessék bőgni a dolgozószobámban! - rivallt rá most már ingerülten a csíkos öltöny, és kabátujjával újabb papírhalmazt húzott maga elé, láthatóan azzal a céllal, hogy azt is teleírja határozatokkal."], "p": 1901}, {"t": "text", "c": ["- Nem bírom látni! Nem, nem bírom! - sikongott Anna Ricsardovna, és kiszaladt az elnöki szobából; mögötte, mint akit puskából lőttek ki, Vaszilij Sztyepanovics."], "p": 1902}, {"t": "text", "c": ["- Képzelje, mi történt - kezdte elbeszélését Anna Ricsardovna egész testében reszketve, és a főkönyvelő kabátja ujjába kapaszkodva. - Ülök az asztalomnál, és egyszer csak megjelenik egy kandúr. Egy nagy, behemót, fekete, kövér kandúr.", "Persze ráförmedek, hogy \"sicc\".", "A macska kitakarodik, helyette belép egy dagadt fickó, az is olyan kandúrképű, és rám szól: \"Miféle dolog ez, elvtársnő, maga sicceg itt a látogatóknak?\"", "Azzal egyenest be Prohor Petrovicshoz. Én persze utána, rákiáltok: \"Megőrült?\" A pimasz meg betör Prohor Petrovicshoz, s leül vele szemközt a karosszékbe. Prohor Petrovics, hiszen tudja, a megtestesült jóság, de hát ideges.", "Lobbanékony, nem tagadom.", "Agyondolgozza magát, ideges a természete, hát felfortyant: \"Hogy mer így, bejelentés nélkül betörni hozzám?\"", "Az a pimasz meg, képzelje csak, kényelmesen hátradől a fotelban, és mosolyogva válaszol: \"Üzleti ügyben szeretnék önnel beszélni.\"", "Prohor Petrovics, mi tagadás, megint felfortyant: \"Nem érek rá! El vagyok foglalva.\"", "Az meg, tudja, mit válaszolt erre? \"Nem igaz, nincs is elfoglalva...\"", "Mit szól hozzá?", "No, Prohor Petrovics türelmének persze vége szakadt, magából kikelve ordított: \"Ki hallott ilyet?", "Vigyék ki innét ezt a tolakodó frátert, vagy engem visz el az ördög!\"", "Amaz meg, képzelje, elvigyorodik, és azt mondja: \"Márminthogy önt? Az ördög?", "Kérem, erről lehet beszélni!\"", "És azzal... vége! Meg se nyikkantam; hát, mire odanézek, eltűnt a kandúrképű, és Prohor Petrovics helyén ott ül az öl... az öl... azöltönye!", "Brühühüüü! - És Anna Ricsardovna hangos bőgésben tört ki, félrehúzva száját, amelynek már nem is volt száj formája."], "p": 1903}, {"t": "text", "c": ["Fuldokolva zokogott, aztán nagyot szusszant, és végül olyasmit mondott, aminek már nyilvánvalóan semmi értelme sem volt:"], "p": 1904}, {"t": "text", "c": ["- És ír, ír, folyton csak ír!", "Meg kell őrülni!", "És telefonon beszél!", "Az Öltöny!", "Mind szétszaladtak, gyáva nyulak!"], "p": 1905}, {"t": "text", "c": ["A főkönyvelő csak állt és remegett.", "Ekkor azonban segítségére sietett a sors.", "A titkári szobában nyugodtan, szilárd léptekkel megjelent a rendőrség, két erélyes férfiú képében.", "Láttukra a szépséges titkárnő még hangosabb zokogásba kezdett, és kacsójával az ajtóra bökött."], "p": 1906}, {"t": "text", "c": ["- Nono, csak ne sírdogáljunk, polgártársnő - szólalt meg az első rendőr, és a főkönyvelő, látván, hogy itt őreá már semmi szükség, villámgyorsan kipenderült a szobából, és egy perccel később már kinn volt a friss levegőn.", "Fejében is mintha szél fújt volna, zúgott, akár a kémény, és a zúgásban beszélgetésfoszlányok bukkantak fel: a jegyszedők beszámolói az előző esti kandúrról, mely a szeánszon szerepelt...", "\"Nézze meg az ember, tán csak nem a mi kandúrunk szerepelt itt is?\"", "Mivel a Bizottságnál így nem tudta leadni a pénzt, a lelkiismeretes Vaszilij Sztyepanovics úgy döntött, hogy elmegy a városi albizottsághoz, melynek hivatala a Vaganykovo utcában volt. Hogy idegeit kissé megnyugtassa, gyalog ment odáig."], "p": 1907}, {"t": "text", "c": ["Az albizottság egy viharvert régi magánpalotában székelt, az udvar mélyén, és arról volt híres, hogy előcsarnokát porfíroszlopok ékesítik."], "p": 1908}, {"t": "text", "c": ["A látogatókat azonban azon a napon nem a porfíroszlopok ejtették ámulatba, hanem az, ami az oszlopok alatt zajlott."], "p": 1909}, {"t": "text", "c": ["Néhány látogató kővé meredve állt, és egy síró kisasszonykát nézett, aki egy kis asztalnál ülve speciális szórakoztatóipari irodalmat árult, azazhogy árult volna, ám az adott pillanatban senkinek sem kínálgatta azt az irodalmat, a részvevő kérdésekre csak legyintett, miközben fentről és lentről és oldalról, az albizottság valamennyi osztályáról és helyiségéből legalább húsz telefonkészülék izgatott berregése, csengetése hallatszott."], "p": 1910}, {"t": "text", "c": ["A kisasszony egy ideig sírdogált, majd összerezzent, és hisztériásan felsikoltott:"], "p": 1911}, {"t": "text", "c": ["- Megint kezdődik! - és váratlanul énekelni kezdett reszketeg szopránján:"], "p": 1912}, {"t": "text", "c": ["Ó, mily csodás-szép tengerünk, a Bajkál... A lépcsőn egy hivatalsegéd tűnt fel, láthatatlan valakit fenyegetett öklével, és repedtfazék-baritonján a kisasszonnyal együtt énekelte: Mint himbálják hullámai a sajkát..."], "p": 1915}, {"t": "text", "c": ["A hivatalsegéd hangjához most még többen csatlakoztak a távolból, a kórus egyre terebélyesedett, s végül a dal harsogva betöltötte a hivatal minden zugát.", "A legközelebb eső, hatos számú szobából, ahol a könyvelési osztály tanyázott, különösen kivált egy kissé érdes, de erőteljesen zengő, mély basszus hang. Hej barguzin-szél, kavard a vizet..."], "p": 1917}, {"t": "text", "c": ["Bőgte a hivatalsegéd a lépcsőn.A kisasszony arcán könnyek patakzottak végig, megpróbálta összeszorítani a fogát, de a szája magától kinyílt, s egy oktávval magasabban együtt fújta a hivatalsegéddel: Utunk messze immár nem vezet!"], "p": 1919}, {"t": "text", "c": ["A hivatal néma látogatóinak az is feltűnt, hogy a kórus más-más helyiségben elhelyezett, egymástól távol lévő tagjai olyan pontos összhangban énekeltek, mintha csak együtt állnának, és le nem vennék szemüket egy láthatatlan karmesterről."], "p": 1920}, {"t": "text", "c": ["Az arra járók megálltak a kapu előtt, és nem győztek álmélkodni, milyen vidáman vannak odabenn az albizottságban."], "p": 1921}, {"t": "text", "c": ["Mikor az első versszak befejeződött, az ének hirtelen abbamaradt, mintha ismét a láthatatlan karmester intésére hallgattak volna el.", "A hivatalsegéd halkan káromkodott, és eltűnt.", "Ekkor kinyílt a főbejárati ajtó, és tekintélyes úriember jelent meg; nyári felöltője alól fehér köpeny széle látszott ki. Egy rendőr is érkezett vele együtt."], "p": 1922}, {"t": "text", "c": ["- Segítsen rajtunk, doktor, könyörögve kérem! - sikoltozott a kisasszony hisztériásan."], "p": 1923}, {"t": "text", "c": ["Az albizottság titkára megjelent a lépcsőn, s láthatóan égve a zavartól meg a röstelkedéstől, dadogva magyarázta:"], "p": 1924}, {"t": "text", "c": ["- Úgy látszik, kérem, valamiféle tömeghipnózis áldozatai vagyunk, és azért föltétlenül...", "- Nem tudta befejezni mondatát, a szavak a torkán akadtak, és hirtelen rázendített magas tenorján: Silka és Nyercsinszk..."], "p": 1926}, {"t": "text", "c": ["- Ostoba szamár! - Ennyit bírt kinyögni a kisasszony, de azt már nem tudta megmagyarázni, kit tisztel ezzel, mert kényszeredett futam tört fel a torkából, és ő is Silkáról meg Nyercsinszkről kezdett énekelni."], "p": 1927}, {"t": "text", "c": ["- Szedje össze magát!", "Hagyja abba az éneklést! - fordult az orvos a titkárhoz."], "p": 1928}, {"t": "text", "c": ["A titkáron meglátszott, hogy mindenét odaadná, ha abba tudná hagyni az éneklést, de nem bírja abbahagyni, így a kórussal együtt a járókelőknek tudtára adta, hogy \"vadállat foga sem tépte szét, golyó sem érte, élve élt\"!"], "p": 1929}, {"t": "text", "c": ["Mihelyt a versszak véget ért, előbb a kisasszony kapott egy jó adag valeriánát az orvostól, azután a titkárhoz sietett a második adaggal, és így tovább, a többiekhez."], "p": 1930}, {"t": "text", "c": ["- Bocsánat, polgártársnő - fordult Vaszilij Sztyepanovics a fiatal lányhoz. - Nem járt önöknél véletlenül egy fekete kandúr?"], "p": 1931}, {"t": "text", "c": ["- Kandúr? Miféle kandúr? - kiáltott a kisasszony ingerülten. - Szamár ül nálunk a hivatal élén, szamár!", "- Nem bánom, ha minden szavamat hallja, akkor is elmondom! - tette hozzá, és ezután csakugyan beszámolt a történtekről."], "p": 1932}, {"t": "text", "c": ["Kisült, hogy a városi albizottság vezetőjének - aki a kisasszony szerint \"végromlásba döntötte a könnyű műfajú szórakozást\" - az a rögeszméje, hogy mindenféle szakköröket szervezzen."], "p": 1933}, {"t": "text", "c": ["- Ezzel akarja magát behízelegni a fölöttesei kegyébe! -fakadt ki a leányzó."], "p": 1934}, {"t": "text", "c": ["Egy szó, mint száz, egy év leforgása alatt sikerült megszerveznie a sakk-kört, a pingpongkört, a lovaglókört meg egy speciális szakkört Lermontov tanulmányozására.", "Nyárra már fenyegetően közeledett egy folyami evezős szakkör megegy alpinistakör megalakulása."], "p": 1935}, {"t": "text", "c": ["És erre ma, ebédszünetben, bejön a vezető..."], "p": 1936}, {"t": "text", "c": ["- ...karonfogva egy lehetetlen, pepita nadrágos alakkal, a fene tudja, honnét került elő, törött cvikker az orrán, és... szóval, olyan tenyérbemászó ábrázatú!"], "p": 1937}, {"t": "text", "c": ["És ez a lehetetlen fráter, a kisasszony beszámolója szerint, úgy mutatkozott be, hogy ő közismert szakember a dalárdák szervezése terén."], "p": 1938}, {"t": "text", "c": ["A leendő alpinisták arca elborult, ámde a vezető biztatta a társaságot, a szakember pedig mórikált, élcelődött, és eskü alatt erősítette, hogy a karéneklés rendkívül kevés időt igényel, haszna ellenben többmázsányi."], "p": 1939}, {"t": "text", "c": ["No persze - amint a kisasszony előadta -, legelsőnek Fanov és Koszarcsuk, az albizottság közismert opportunistái jelentkeztek, s közölték beiratkozási szándékukat.", "Ekkor a többiek is belátták, hogy sorsukat, a karéneklést, nem kerülhetik el, kénytelen-kelletlen beiratkoztak ők is.", "Elhatározták, hogy az ebédszünetben fogják gyakorolni az éneklést, mivel a többi időt Lermontov meg a sakk tölti ki.", "A vezető, hogy példát mutasson, közölte, hogy ő tenor, tovább aztán úgy ment minden, mint a lidérces álomban.", "A pepita karnagy elordította magát: - Dó-mi-szó-dó! - a szégyenlősebbeket kiráncigálta a szekrényből, ahová megpróbáltak elbújni az éneklés elől; Koszarcsuknak azt mondta, hogy abszolút hallása van, vigyorgott, sündörgött, felszólította a dolgozókat, tiszteljék benne a régi dalnokot és karvezetőt, megpengette a hangvillát; és kérte, zendítsenek rá az ó, mily csodás-szép tengerünk-re."], "p": 1941}, {"t": "text", "c": ["Hát rázendítettek.", "És nagyszerűen zengtek.", "A pepita karvezető valóban értette a dolgát.", "Elénekelték az első versszakot.", "Ekkor a karvezető bocsánatot kért, \"Egy pillanat...\" - mondta, és eltávozott.", "Azt hitték, csakugyan visszatér egy pillanat múlva, de elmúlt tíz perc, és a pepita nincs sehol.", "Az albizottság dolgozói megörültek: a pepita meglógott!", "És egyszer csak, szinte önkéntelenül, elénekelték a második versszakot."], "p": 1942}, {"t": "text", "c": ["Koszarcsuk haladt az élen, abszolút hallása ugyan talán nem volt, ellenben eléggé kellemes, magas tenor hanggal rendelkezett.", "Nos, elénekelték, a karvezető továbbra sem tért vissza.", "A dolgozók szétszéledtek, ki-ki munkahelyére, de még le sem ültek, amikor szándékuk és akaratuk ellenére kitört belőlük az ének.", "Nincs megállás!", "Két-három percig hallgatnak, aztán rázendítenek.", "Hallgatnak - újra rázendítenek.", "Újra meg újra!", "No, ráébredtek, hogy baj történt.", "Az albizottság vezetője szégyenében bezárkózott a szobájába."], "p": 1943}, {"t": "text", "c": ["A kisasszony beszámolója itt félbeszakadt: a valeriána mit sem használt!"], "p": 1944}, {"t": "text", "c": ["Egy negyedórával ezután három teherautó gördült be a Vaganykovo utcai rácsos kapun, s felrakták az albizottság valamennyi dolgozóját, élükön a vezetővel."], "p": 1945}, {"t": "text", "c": ["Mihelyt az első teherautó a kapun zökkenve kihajtott az utcára, a kocsiszekrényben álló, s egymást válluknál fogva támogató dolgozók kitátották a szájukat, és az utca visszhangzott a népszerű daltól.", "A második, majd a harmadik teherautó is bekapcsolódott a nótázásba, így hajtottak végig a városon.", "A dolguk után siető járókelők csupán futó pillantásra méltatták a kocsikat, cseppet sem lepődtek meg - azt hitték, kirándulni mennek a város környékére.", "Nos, a teherautók valóban kihajtottak Moszkvából, de nem kirándulni, hanem egyenesen Sztravinszkij professzor klinikájára. További félóra múltán a fejvesztett főkönyvelő nagy nehezen eljutott a gazdasági osztályra, azt remélvén, hogy végre sikerül megszabadulnia az aktatáskában hordozott állami pénzösszegtől.", "Tapasztalatain okulva előbb óvatosan bekémlelt a hosszú terembe, ahol aranybetűs feliratok, homályos tejüveglapok mögött nyugodtan ültek és dolgoztak a hivatalnokok.", "Botránynak, felfordulásnak semmi nyoma.", "Csend, csend, békesség, egyszóval minden úgy festett, ahogy egy ilyen tiszteletre méltó intézményhez illik."], "p": 1947}, {"t": "text", "c": ["Vaszilij Sztyepanovics bedugta fejét azon az ablakon, amelyre ez volt kiírva: \"Befizetés\", köszönt az ott ülő ismeretlen hivatalnoknak, és udvariasan egy befizetési blankettát kért tőle."], "p": 1948}, {"t": "text", "c": ["- Minek kell önnek? - kérdezte a hivatalnok. A főkönyvelő meglepődött a kérdésen."], "p": 1950}, {"t": "text", "c": ["- Pénzt akarok befizetni.", "A Varietészínházból jöttem."], "p": 1951}, {"t": "text", "c": ["- Pillanat - mondta a tisztviselő, és máris lehúzta a rácsot az ablak nyílásán."], "p": 1952}, {"t": "text", "c": ["\"Különös!\" - álmélkodott Vaszilij Sztyepanovics.", "Meglepetése érthető: életében először találkozott ilyen komplikációkkal.", "Pénzt kapni köztudomásúan nehéz dolog, annak mindig lehetnek akadályai.", "Ámde a főkönyvelő harmincesztendős gyakorlatában olyan eset még nem történt, hogy bárki, akár jogi, akár természetes személy, vonakodott volna pénzt átvenni."], "p": 1953}, {"t": "text", "c": ["A rács végül elhúzódott, a főkönyvelő ismét a kisablakhoz hajolt."], "p": 1954}, {"t": "text", "c": ["- Mennyit hozott? - kérdezte a tisztviselő. - Huszonegyezer-hétszáztizenegy rubelt."], "p": 1956}, {"t": "text", "c": ["- Ejha! - kiáltott fel a tisztviselő gunyorosan, és zöld blankettát csúsztatott a főkönyvelő elé."], "p": 1957}, {"t": "text", "c": ["Vaszilij Sztyepanovics egy szempillantás alatt kitöltötte a jól ismert formulát, és elkezdte kibontogatni a paksamétát összefogó madzagot.", "Amikor kipakolta a csomagot, szeme előtt elsötétült a világ, fájdalmasan elbődült."], "p": 1958}, {"t": "text", "c": ["Külföldi bankjegyek kötegei tűntek szeme elé: kanadai dollár, angol font, holland forint, lett lat, észt korona..."], "p": 1959}, {"t": "text", "c": ["- Ahá, megint egy síber a Varietéből! - szólalt meg egy fenyegető hang a főkönyvelő feje fölött.", "És Vaszilij Sztyepanovicsot azon nyomban letartóztatták."], "p": 1960}]}