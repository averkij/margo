{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HUSZONÖTÖDIK FEJEZET", "p": 3324}, {"t": "h2", "c": "Hogyan próbálta a helytartó megmenteni a keriáthbéli Júdást", "p": 3325}, {"t": "text", "c": ["A Földközi-tenger felől érkező sötétség eltakarta a helytartó szeme elől agyűlölt várost.", "Eltűntek a templomot a félelmetes Antonius-bástyával összekötő függőhidak, s az égből leereszkedő feketeség elöntötte a hippodrom szárnyas isteneit, a lőréses falú palotát, a piacot, a karavánszerájt, az utcákat, a tavakat... Elveszett Jerusalaim, a hatalmas város, mintha sosem létezett volna.", "Mindent felfalt a sötétség, amely megriasztott minden élőlényt Jerusalaimban meg a város környékén.", "A félelmetes felleg a tenger felől érkezett, a tavaszi Niszán tizennegyedik napján, estefelé."], "p": 2994}, {"t": "text", "c": ["A felleg már ráhasalt a Koponyahegyre, ahol a hóhérok nagy sietve megadták a kegyelemdöfést a halálraítélteknek; már elérte a templomot, füstölgő áradatokban ereszkedett le a szentély dombjáról, és elöntötte az Alsóvárost. Behatolt az ablakokon, és az embereket a girbegurba sikátorokból bekergette a házakba.", "Nem sietett kiontani víztartalmát, egyelőre csak villámokat lövellt.", "Mihelyt tűzfény hasította ketté a füstös, fekete kotyvalékot, a vaksötétből kibukkant, szinte felrepült a szentély hatalmas tömege, csillogó, pikkelyes tetejével.", "De szempillantás alatt kihunyt, és a templom ismét a feneketlen sötétségbe zuhant.", "Még néhányszor kiemelkedett így, s újra visszazuhant, és zuhanását minden alkalommal katasztrófát sejtető mennydörgés kísérte."], "p": 2995}, {"t": "text", "c": ["A remegő villanások előhívták a feneketlen mélységből a templommal szemközti dombon emelkedő palotát is, Nagy Heródes palotáját; félelmetes, szem nélküli aranyszobrok repültek a fekete mennybolt felé, könyörgően emelve feléje kezüket.", "De az égi tűz újra elbújt, a mennydörgés súlyos robaja visszakergette a sötétbe az aranybálványokat."], "p": 2996}, {"t": "text", "c": ["Váratlanul zúdult le a zápor, és akkor a zivatar orkánná fokozódott.", "Azon a helyen, ahol déltájban a prokurátor meg a főpap beszélgettek a kertben a márványpad közelében, hatalmas reccsenéssel kidőlt egy ciprusfa, derékba törve, mint a nádszál.", "A záporral, vízpermettel együtt leszaggatott rózsák, magnólialevelek sodródtak az oszlopcsarnokba, homokkal, apró gallyakkal keveredve.", "Szélvihar tépázta a kertet."], "p": 2997}, {"t": "text", "c": ["Az oszlopcsarnokban azidőtt csak egyetlen ember tartózkodott: a helytartó."], "p": 2998}, {"t": "text", "c": ["Most nem ült, hanem hevert az étellel, boroskancsókkal megrakott alacsony asztal mellett.", "Az asztal túloldalán lévő kerevet üres volt.", "A prokurátor lábánál eltakarítatlan vörös tócsa - mintha vértócsa volna - és törött kancsó cserepei.", "A szolga, aki még a vihar előtt asztalt terített a helytartónak, valahogy megijedt pillantásától, attól félt, hibázott, és a helytartó úgy megharagudott rá emiatt, hogy földhöz vágta a boroskancsót e szavakkal:"], "p": 2999}, {"t": "text", "c": ["- Miért nem nézel a szemembe, amikor tálalsz?", "Talán elloptál valamit?"], "p": 3000}, {"t": "text", "c": ["Az afrikai fekete arca megszürkült, szemébe halálos rémület ült ki, összerezzent, és kis híján eltörte a második boroskancsót is; de a prokurátor haragja váratlanul éppoly gyorsan elfüstölgött, mint ahogy fellobbant.", "Az afrikai már szaladt volna, hogy összesöpörje a szilánkokat, és feltörölje a tócsát, de a helytartó intett, hogy tűnjön el: a tócsa így ott maradt."], "p": 3001}, {"t": "text", "c": ["A rabszolga most, a zivatar alatt, elbújt az egyik fülkébe, egy lehajtott fejű meztelen nő szobra mögé; nem mert ura szeme elé kerülni, ugyanakkor attól is reszketett, hogy elmulasztja a pillanatot, amikor a helytartó magához inti."], "p": 3002}, {"t": "text", "c": ["A zivataros sötétségben kerevetén fekvő helytartó tehát maga töltögette a bort serlegébe, nagy, mohó kortyokban ivott, néha-néha a kenyérért nyúlt, apró darabkákat tördelt belőle, s úgy nyelte, időről időre kiszívott egy-egy osztrigát, citromot rágott hozzá, és megint ivott."], "p": 3003}, {"t": "text", "c": ["Ha nem zúg a zápor, nem zeng az ég - olyan erővel, hogy már-már úgytetszett, beomlasztja a palota tetejét -, ha nem kopog a jégeső az oszlopcsarnok lépcsőin, akkor hallani lehetett volna, hogy a helytartó magában beszél, valamit mormol.", "És ha az égi tűz bizonytalan remegése állandó fénnyé változik, a megfigyelő észrevehette volna, hogy a prokurátor arca, álmatlanságtól és bortól vörös szegélyű, gyulladt szeme türelmetlenséget fejez ki, hogy nemcsak a bortócsába fúlt két fehér rózsát nézi, hanem minduntalan a kert felé fordítja arcát, a felcsapó víz- meg homokpermet felé - mert vár valakit, türelmetlenül vár. Elmúlt valamennyi idő, és a vízfüggöny a helytartó szeme előtt lassan ritkulni kezdett.", "Akármilyen heves volt a vihar, lassan lecsillapodott.", "A faágak már nem recsegtek, nem törtek. Az égzengés, villámlás megritkult.", "Jerusalaim felett már nem fehér peremű, sötétlila szemfedő csüngött, hanem közönséges szürke utóvédfelhő.", "A zivatar elszállt a Holt-tenger felé."], "p": 3005}, {"t": "text", "c": ["Most már külön-külön hallatszott az eső surrogása meg az esőcsatornán lecsorgó víz zúgása; patakokban ömlött le a víz azon a lépcsőn is, amelyen a helytartó reggel lement a térre az ítélet kihirdetésére.", "Végül felhangzott a szökőkút addig zajba fúló csobogása is.", "Világosodott.", "A kelet felé elvonuló szürke felhőrétegben kék ablakok tünedeztek föl."], "p": 3006}, {"t": "text", "c": ["Az eső immár gyengécske kopogása mögül távolról kürtszó meg néhány száz lópata dobogása érkezett a helytartó füléhez.", "Ennek hallatára a prokurátor feltámaszkodott, arca megélénkült. A lovassági ala tért vissza a Koponyahegyről. A neszekből ítélve éppen azon a téren haladt át, ahol kihirdették az ítéletet."], "p": 3007}, {"t": "text", "c": ["Végre-valahára felhangzottak a rég várt léptek is, felfelé tartottak a park alsó részéből az oszlopcsarnok előtti teraszra.", "A helytartó előrenyújtotta nyakát, szeme felragyogott az örömtől."], "p": 3008}, {"t": "text", "c": ["A két márványoroszlán közt először csuklyás fő jelent meg, aztán egy bőrig ázott férfi testéhez tapadó köpönyegben.", "Ő volt az, akivel a helytartó az ítélethirdetés előtt az elsötétített szobában sugdolózott, és aki a halálos ítélet végrehajtása alatt egy háromlábú taburetten ült, pálcát lóbálva kezében."], "p": 3009}, {"t": "text", "c": ["A csuklyás ember a tócsákon átgázolva átszelte a kert felső teraszát, s mihelyt az oszlopcsarnok mozaikpadlójára lépett, föllendítette kezét, és kellemes, magas hangon, latin nyelven köszöntötte a helytartót:"], "p": 3010}, {"t": "text", "c": ["- Jó egészséget, sok örömöt a prokurátornak!", "- Istenek! - kiáltott fel Pilátus."], "p": 3011}, {"t": "text", "c": ["- Hiszen maga bőrig ázott!", "Micsoda vihar volt, ugye?", "Kérem, jöjjön be azonnal, és öltözzék át, tegye meg a kedvemért."], "p": 3012}, {"t": "text", "c": ["A jövevény hátravetette csuklyáját - csuromvizes haja csapzottan tapad homlokához -, beretvált arcán udvarias mosolygás jelent meg, és szabadkozni kezdett, bizonygatva, hogy az a kis eső semmiképp sem árthatott neki."], "p": 3013}, {"t": "text", "c": ["- Meg sem hallgatom - válaszolta Pilátus, és összeütötte a tenyerét.", "Ezzel előhívta rejtőző szolgáit, és meghagyta nekik, vegyék gondjaikba az idegent, s azután haladéktalanul szolgáljanak fel meleg ételt.", "A helytartó vendégének nem sok idő kellett, hogy megszárítsa haját, átöltözzék, és általában rendbe szedje magát; csakhamar ismét megjelent az oszlopcsarnokban száraz szandálban, száraz, bíborszínű katonai köpenyben, simára fésült hajzattal."], "p": 3014}, {"t": "text", "c": ["Ezalatt ismét megjelent a nap Jerusalaim fölött, és mielőtt alámerült a Földközi-tengerben, búcsúzó sugaraival bearanyozta a gyűlöletes várost meg a csarnok lépcsőit.", "A szökőkút megéledt, teljes hangerővel duruzsolt, a galambok is megjelentek a fövenyen, burukkoltak, átugráltak a letört gallyakon, valamit csipegettek a nedves homokból.", "A vörös tócsát feltörölték, a kancsó cserepeitösszeszedték, az asztalon pecsenye gőzölgött."], "p": 3015}, {"t": "text", "c": ["- Hallgatom a prokurátor parancsait - szólt a vendég az asztalhoz lépve."], "p": 3016}, {"t": "text", "c": ["- Semmit sem fog hallani, amíg le nem ül, és meg nem iszik egy kupa bort - válaszolta Pilátus szívélyesen, és a másik kerevetre mutatott."], "p": 3017}, {"t": "text", "c": ["A jövevény leheveredett, s a szolga vörös bort töltött serlegébe.", "Egy másik szolga, óvatosan áthajolva Pilátus válla fölött, a helytartó serlegét töltötte tele.", "Ezután a helytartó keze intésével elküldte a két rabszolgát.", "Mialatt vendége evett-ivott, Pilátus borát kortyolgatva figyelte.", "Középkorú férfi volt, kellemes, gömbölyded, szabályos arcú, kissé húsos orrú.", "Haja meghatározhatatlan színűnek látszott; ahogy száradt, világosodott. Nemzetiségét nehéz lett volna megállapítani.", "Arcának legjellegzetesebb vonása talán a jóindulat kifejezése volt, ezt a benyomást egyébként meghazudtolta a szeme, pontosabban nem is a szeme, hanem a mód, ahogyan a hozzá szólóra tekintett.", "Meglehetősen apró szemét többnyire félig eltakarta különös, kissé duzzadtnak tetsző szemhéja, és az ekként támadt résből ártatlan huncutság sugárzott.", "Ez a tekintet fejlett humorérzékről látszott tanúskodni.", "Néha azonban hirtelen eltűnt a résen át előkandikáló humor, a vendég felrántotta szemhéját, és tágra nyílt szemmel, merően nézett a szemben lévőre, mintha valami láthatatlan szeplőt akarna fölfedezni az orrán.", "Az egész egy pillanatig tartott, aztán a duzzadt szemhéj újra leereszkedett, a szemek keskeny réssé szűkültek, és ismét felcsillant bennük a jóindulat, a humor, az értelem."], "p": 3018}, {"t": "text", "c": ["A vendég nem utasította el a második kupa bort sem, látható élvezettel nyelt le néhány osztrigát, megízlelte a párolt főzeléket, bekebelezett egy darab húst."], "p": 3019}, {"t": "text", "c": ["Mikor jóllakott, megdicsérte a bort: - Nagyszerű a bor, prokurátor, vajon milyen fajta... nem Falernum?"], "p": 3021}, {"t": "text", "c": ["- Nem, Caecubus, harmincéves - válaszolta barátságosan a helytartó."], "p": 3022}, {"t": "text", "c": ["A vendég szívére tett kézzel kijelentette, hogy jóllakott, nem kíván többet enni.", "Pilátus ekkor teletöltötte a maga serlegét, a vendég követte példáját.", "Mindketten a húsos tálba csorgattak néhány cseppet, a prokurátor magasra emelte serlegét, és hangosan így szólt: - Éretted, egészségedre, Caesar, rómaiak atyja, halandók példaképe, ki legkedvesebb vagy az emberek szívének!..."], "p": 3024}, {"t": "text", "c": ["Ezután fenékig ürítették a serleget, és az afrikai rabszolgák leszedték az asztalt, csak a gyümölcsöt meg a bort hagyták rajta.", "A prokurátor keze intésével ismét elküldte a szolgákat, és kettesben maradt vendégével az oszlopcsarnokban."], "p": 3025}, {"t": "text", "c": ["- Nos - szólalt meg halkan -, mit tud nekem jelenteni a város hangulatáról?"], "p": 3026}, {"t": "text", "c": ["Önkéntelenül lenézett, arrafelé, ahol a teraszos kerten túl a nap utolsó sugarai bearanyozták az oszlopcsarnokokat, lapos háztetőket."], "p": 3027}, {"t": "text", "c": ["- Úgy látom, helytartó - válaszolt a vendég -, hogy Jerusalaimban a hangulat jelenleg kielégítő."], "p": 3028}, {"t": "text", "c": ["- Ezek szerint bízhatunk abban, hogy több zavargás immár nem fenyeget?"], "p": 3029}, {"t": "text", "c": ["A vendég bensőségesen nézett a prokurátorra, úgy válaszolt: - Bízni csak egyetlenegyben bízhatunk a világon: a Nagy Császár hatalmában."], "p": 3030}, {"t": "text", "c": ["- Az istenek adjanak néki hosszú életet! - sietett hozzátenni Pilátus. - A világnak pedig békességet! - Elhallgatott, majd kisvártatva a következő kérdést intézte vendégéhez: - Úgy gondolja tehát, hogy a csapatokat ki lehet vonni a városból?"], "p": 3031}, {"t": "text", "c": ["- Úgy látom, a Villám-cohors elvonulhat - válaszolta az idegen, s hozzátette: - Nem ártana, ha búcsúzóul díszmenetben végigvonulna a városon.- Nagyon jó gondolat - helyeselt a prokurátor."], "p": 3032}, {"t": "text", "c": ["- Holnapután elbocsátom, és magam is elutazom; esküszöm a lárokra* meg a tizenkét isten* lakomájára, sokat adnék érte, ha már ma elindulhatnék!"], "p": 3033}, {"t": "text", "c": ["- A helytartó nem szereti Jerusalaimot? - kérdezte a vendég jóindulatú érdeklődéssel."], "p": 3034}, {"t": "text", "c": ["- Már engedje meg - kiáltott fel a prokurátor mosolyogva -, ennél sivárabb hely nincs a földtekén!", "A tájról nem is szólok... mondhatom, belébetegszem, valahányszor ide kell jönnöm... de ez még nem a legnagyobb baj.", "Hanem ezek az ünnepek!...", "Mágusok, varázslók, javasemberek, no meg zarándokok seregei! Fanatikus mindahány!", "Mit szóljunk például ehhez a Messiáshoz, akit az idén egyszer csak a fejükbe vettek?", "Az ember minden pillanatban föl lehet rá készülve, hogy undok vérontás szemtanúja lesz.", "Folyton ide-oda tologatni a csapatokat, olvasni a följelentések, rágalmak miriádjait, amelyeknek a fele ráadásul ellenem szól: ismerje el, hogy ez unalmas és bosszantó.", "Ó, ha a császári szolgálat nem volna!"], "p": 3035}, {"t": "text", "c": ["- Bizony, az ünnepek itt elég nehezen elviselhetőek - hagyta rá a vendég."], "p": 3036}, {"t": "text", "c": ["- Alig várom, hogy végük legyen - folytatta Pilátus szenvedélyesen.", "- Végre módom lesz rá, hogy visszatérjek Caesareába.", "Akár hiszi, akár nem, valósággal megőrjít Heródesnek ez a testet öltött lázálma - széles kézmozdulatából, amellyel a kolonnádot átfogta, kitűnt, hogy a palotára céloz. - Képtelen vagyok aludni benne.", "A világ nem látott még ennél fertelmesebb architektúrát!", "No de térjünk a tárgyra.", "Mindenekelőtt azt kérdem: az az átkozott Bar-Rabban nem ad okot aggodalomra?"], "p": 3037}, {"t": "text", "c": ["A vendég ekkor azt a különös pillantását szegezte a helytartó arcára.", "De Pilátus unottan tekintett a messzeségbe, finnyásan elfintorodó arccal nézte a város alatta elterülő részét, melyre lassan ráborult az alkonyat.", "A vendég pillantása kihamvadt, szemhéja lezárult."], "p": 3038}, {"t": "text", "c": ["- Azt kell hinnünk, Bar mostantól fogva olyan veszélytelen, mint a ma született bárány - válaszolta, és gömbölyded arcán ráncot vetett a mosolygás. - Nemigen lesz kedve lázongani."], "p": 3039}, {"t": "text", "c": ["- Túlságosan híres személyiség lett belőle, ugye? - kérdezte Pilátus ravaszkás mosollyal."], "p": 3040}, {"t": "text", "c": ["- A helytartó, mint mindig, most is fején találja a szöget!"], "p": 3041}, {"t": "text", "c": ["- De azért mindenképpen szükségesnek látszik... - kezdte a prokurátor, és hosszú, vékony mutatóujja, melyen fekete köves gyűrű csillogott, intőn fölemelkedett."], "p": 3042}, {"t": "text", "c": ["- Ó, a prokurátor meg lehet róla győződve, hogy amíg én Júdeában vagyok, Bar egyetlen lépést sem tehet úgy, hogy a sarkában ne volnék."], "p": 3043}, {"t": "text", "c": ["- Megnyugodtam, mint mindig, ha magával beszélek."], "p": 3044}, {"t": "text", "c": ["- A prokurátor jósága végtelen."], "p": 3045}, {"t": "text", "c": ["- Most pedig, kérem, számoljon be a kivégzésről."], "p": 3046}, {"t": "text", "c": ["- Megkérdezném, mi az, ami elsősorban érdekli a helytartót."], "p": 3047}, {"t": "text", "c": ["- Nem lázongott-e a tömeg? Nem próbálta-e kimutatni felháborodását?", "Ez a legfontosabb."], "p": 3048}, {"t": "text", "c": ["- Nem, semmi efféle nem történt."], "p": 3049}, {"t": "text", "c": ["- Akkor jó.", "Személyesen állapította meg a halál bekövetkeztét?"], "p": 3050}, {"t": "text", "c": ["- Efelől nyugodt lehet a helytartó."], "p": 3051}, {"t": "text", "c": ["- És mondja... adtak nekik inni, mielőtt fölfeszítették őket?"], "p": 3052}, {"t": "text", "c": ["- Adtak.", "De ő - s a vendég behunyta szemét - nem fogadta el.- Kicsoda? - kérdezte Pilátus."], "p": 3053}, {"t": "text", "c": ["- Bocsánat, hégemón! - kapott észbe a vendég."], "p": 3054}, {"t": "text", "c": ["- Nem mondtam a nevét?", "Ha-Nocri!"], "p": 3055}, {"t": "text", "c": ["- Az eszeveszett! - kiáltott fel Pilátus, és nem tudni, miért, elhúzta az arcát.", "Bal szeme alatt lüktetni kezdett egy ideg. - Hogy valaki mindenáron napszúrásban akarjon elpusztulni!", "Visszautasítsa, ami törvény szerint dukál!", "És milyen szavakkal utasította vissza?"], "p": 3056}, {"t": "text", "c": ["- Azt mondta, köszöni szépen - felelte a vendég, ismét behunyta a szemét -, és nem haragszik azokra, akik halálát okozták."], "p": 3057}, {"t": "text", "c": ["- Kire nem haragszik? - kérdezte Pilátus halkan."], "p": 3058}, {"t": "text", "c": ["- Azt nem mondta, hégemón..."], "p": 3059}, {"t": "text", "c": ["- És prédikálni nem próbált a katonák jelenlétében?"], "p": 3060}, {"t": "text", "c": ["- Nem, hégemón, ezúttal nem volt bőbeszédű.", "Csupán egyet mondott: hogy az emberi gyarlóságok közül a gyávaságot tekinti a legsúlyosabb bűnnek."], "p": 3061}, {"t": "text", "c": ["- Mire értette ezt? - kérdezte Pilátus, és a vendéget meglepte a hégemón izgatott, elfúló hangja."], "p": 3062}, {"t": "text", "c": ["- Az nem derült ki.", "Furcsán viselkedett, mint általában mindig."], "p": 3063}, {"t": "text", "c": ["- Miben állt a furcsasága?"], "p": 3064}, {"t": "text", "c": ["- Minduntalan igyekezett a körülötte állók szemébe nézni, hol az egyiknek, hol a másiknak; és egész idő alatt furcsán, zavartan mosolygott."], "p": 3065}, {"t": "text", "c": ["- Egyéb semmi? - kérdezte a helytartó fátyolos hangja. - Egyéb semmi."], "p": 3067}, {"t": "text", "c": ["A prokurátor serlege koppant, amint színültig töltötte borral.", "Egy hajtásra fenékig ürítette, aztán újra megszólalt: - A helyzet a következő: egyelőre, igaz, nem tudunk róla, hogy tisztelői vagy követői volnának, de azért ezt a lehetőséget sem szabad teljesen kizárni."], "p": 3069}, {"t": "text", "c": ["A vendég figyelmesen hallgatta a prokurátort, és bólintott."], "p": 3070}, {"t": "text", "c": ["- No már most, kellemetlen meglepetések elkerülése végett - folytatta a helytartó - arra kérem, hogy haladéktalanul és feltűnés nélkül takarítsa el a föld színéről mind a három kivégzett holttestét, és temesse el csendben, titokban, úgy, hogy soha senki nyomukra ne akadhasson."], "p": 3071}, {"t": "text", "c": ["- Igenis, hégemón! - szólt a vendég, és felállt: - A bonyolult és felelősségteljes megbízatásra való tekintettel engedélyét kérem, hogy haladéktalanul eltávozhassak."], "p": 3072}, {"t": "text", "c": ["- Nem, üljön, kérem, vissza még egy pillanatra - felelte Pilátus, keze intésével tartóztatva a vendégét. - Még két kérdés vár elintézésre.", "Az első: ön, mint a Júdea helytartója mellett működő titkosszolgálat vezetője, olyan hatalmas érdemeket szerzett ebben a rendkívül nehéz és kényes munkakörben, hogy kellemes kötelességemnek tekintem erről Rómában is jelentést tenni."], "p": 3073}, {"t": "text", "c": ["A vendég arca kissé elpirult; felállt, és mélyen meghajolt a prokurátor előtt:"], "p": 3074}, {"t": "text", "c": ["- Csak a kötelességemet teljesítem a császár szolgálatában."], "p": 3075}, {"t": "text", "c": ["- Volna azonban egy kérésem ezzel kapcsolatban - folytatta Pilátus. - Ha előléptetésével egyidejűleg máshová akarnák helyezni, utasítsa vissza az áthelyezését, és maradjon itt. Semmi áron sem szeretnék megválni öntől.", "Találjanak más módot a megjutalmazására."], "p": 3076}, {"t": "text", "c": ["- Boldog vagyok, ha ön alatt szolgálhatok, hégemón."], "p": 3077}, {"t": "text", "c": ["- Ennek nagyon örülök.", "Most térjünk rá a második kérdésre.", "Erre a... minek is hívják... keriáthbéli Júdásra vonatkozik.", "A vendég itt ismét a helytartóra lövellte furcsa pillantását, és azon nyombanmegint kioltotta."], "p": 3078}, {"t": "text", "c": ["A prokurátor lehalkította hangját, úgy folytatta:"], "p": 3079}, {"t": "text", "c": ["- Állítólag pénzt kapott azért, hogy olyan vendégszeretően fogadta házába azt az... esztelen filozófust."], "p": 3080}, {"t": "text", "c": ["- Csak fog kapni - helyesbített halkan a titkosszolgálat vezetője."], "p": 3081}, {"t": "text", "c": ["- Nagy összeget?"], "p": 3082}, {"t": "text", "c": ["- Ezt senki sem tudhatja, hégemón."], "p": 3083}, {"t": "text", "c": ["- Még ön sem? - kérdezte a helytartó, csodálkozásával fejezve ki elismerését."], "p": 3084}, {"t": "text", "c": ["- Sajnos, még én sem - válaszolt a vendég megfontoltan. - De azt tudom, hogy ma este kapja meg a pénzt.", "Még ma este behívják Kajafás palotájába."], "p": 3085}, {"t": "text", "c": ["- Ó, az a pénzsóvár keriáthi öreg! - jegyezte meg a helytartó mosolyogva. - Mert ugye öreg?"], "p": 3086}, {"t": "text", "c": ["- A prokurátor sohasem téved, de ezúttal tévedett - felelte a vendég udvariasan. - A keriáthbéli: fiatal."], "p": 3087}, {"t": "text", "c": ["- Ne mondja!", "Jellemezze egy kicsit.", "Fanatikus?"], "p": 3088}, {"t": "text", "c": ["- Ó, nem, prokurátor."], "p": 3089}, {"t": "text", "c": ["- Úgy. No, mondjon róla még valamit."], "p": 3090}, {"t": "text", "c": ["- Nagyon szép férfi."], "p": 3091}, {"t": "text", "c": ["- Hát még?", "Nincs valamiféle szenvedélye?"], "p": 3092}, {"t": "text", "c": ["- Nehéz dolog ilyen alaposan kiismerni egy nagyváros minden egyes lakosát, hégemón..."], "p": 3093}, {"t": "text", "c": ["- Ugyan, ugyan, Afranius!", "Ne kisebbítse a tulajdon érdemeit."], "p": 3094}, {"t": "text", "c": ["- Egyetlen szenvedélye van prokurátor - s a vendég egy szemvillanásnyi szünetet tartott. - A pénz."], "p": 3095}, {"t": "text", "c": ["- És mi a mestersége?"], "p": 3096}, {"t": "text", "c": ["Afranius felnézett, s némi gondolkodás után így válaszolt: - Egy rokona pénzváltó üzletében dolgozik."], "p": 3098}, {"t": "text", "c": ["- Úgy, úgy, úgy. - A prokurátor elhallgatott, körülnézett, nincs-e hívatlan harmadik az oszlopcsarnokban, azután nagyon halkan folytatta: - Nos, megmondom, miről van szó: ma arról értesültem, hogy a keriáthbélit még az éjszaka leszúrják."], "p": 3099}, {"t": "text", "c": ["A vendég ezúttal nemcsak rálövellte a helytartóra pillantását, hanem még egy ideig rajta is tartotta, csak azután válaszolt: - Túlságosan hízelgően nyilatkozott az imént, prokurátor.", "Nem érdemlem meg, hogy jelentést tegyen rólam.", "Énnekem nincsenek ilyen értesüléseim."], "p": 3101}, {"t": "text", "c": ["- Ön méltó a legmagasabb kitüntetésre - mondta Pilátus -, de ilyen értesülésem igenis van."], "p": 3102}, {"t": "text", "c": ["- Szabad megkérdeznem, kitől származik?"], "p": 3103}, {"t": "text", "c": ["- Engedje meg, hogy erre a kérdésre egyelőre ne válaszoljak, annál is inkább, mert értesülésem véletlen, homályos és nem egészen megbízható.", "Mindazonáltal kötelességem komolyan venni.", "Erre tisztségem kötelez. De leginkább az előérzetemben bízom, mert az még sohasem vezetett félre. Értesüléseim úgy szólnak, hogy Ha-Nocri egyik titkos párthíve, a pénzváltó gyalázatos árulásán felháborodva, cinkosaival megállapodott abban, hogy ma éjszaka megölik, az árulásért kapott vérdíjat pedig visszajuttatják a főpaphoz, ezzel a felírással: \"Visszaadom az átokverte pénzt.\"", "A titkosszolgálat vezetője többször nem vetette a hégemónra furcsa, váratlan pillantását, hanem szemét összehúzva, figyelmesen hallgatta. Pilátus pedig így folytatta:"], "p": 3105}, {"t": "text", "c": ["- Mit gondol, kellemes lesz a főpapnak ünnep éjszakáján ez az ajándék?- Nemcsak hogy nem lesz kellemes - mosolygott a vendég -, de úgy sejtem, hégemón, hogy ebből óriási botrány kerekedik."], "p": 3106}, {"t": "text", "c": ["- Magam is úgy vélem.", "Ezért kérem, vegye pártfogásába ezt az ügyet, vagyis tegyen meg mindent a keriáthbéli Júdás védelmére."], "p": 3107}, {"t": "text", "c": ["- A hégemón parancsát teljesítem - szólt Afranius -, de meg kell nyugtatnom a hégemónt: a gonosztevők terve igen nehezen megvalósítható.", "Gondoljuk csak meg. - S a vendég hátrafordult, körülnézett, úgy folytatta: - Nyomon követni azt az embert, leszúrni, megtudni, mennyi pénzt kapott, és az összeget visszajuttatni Kajafáshoz... és mindezt egyetlen éjszaka?", "Még ma?"], "p": 3108}, {"t": "text", "c": ["- Ennek ellenére még ma éjjel leszúrják - ismételte Pilátus makacsul. - Előérzetem nem csal, higgye el!", "Még nem volt rá eset, hogy ne vált volna be... - A helytartó arca megrándult, gyorsan összedörzsölte kezét."], "p": 3109}, {"t": "text", "c": ["- Értem - mondta a vendég alázatosan. Felállt, kihúzta magát, és hirtelen pattogóan kérdezte: - Tehát leszúrják, hégemón?"], "p": 3110}, {"t": "text", "c": ["- Le - válaszolta Pilátus. - Nem reménykedhetünk másban, mint az ön bámulatos és megbízható akcióképességében."], "p": 3111}, {"t": "text", "c": ["A vendég megigazította nehéz derékszíját a köpenye alatt:"], "p": 3112}, {"t": "text", "c": ["- Erőt, egészséget, sok örömet kívánok a helytartónak!"], "p": 3113}, {"t": "text", "c": ["- Ejha, majd elfelejtettem! - kiáltott fel Pilátus.", "- Hiszen én tartozom önnek..."], "p": 3114}, {"t": "text", "c": ["A vendég meglepődött:"], "p": 3115}, {"t": "text", "c": ["- Dehogyis, prokurátor, semmivel sem tartozik!"], "p": 3116}, {"t": "text", "c": ["- Már hogyne tartoznék?", "Mikor megérkeztem Jerusalaimba, ott volt az a sok koldus... emlékszik, még akartam nekik pénzt szórni, de nem volt nálam több, és ön adott."], "p": 3117}, {"t": "text", "c": ["- Ó, ez igazán semmiség, prokurátor!"], "p": 3118}, {"t": "text", "c": ["- A semmiségekről sem szabad megfeledkezni. - Pilátus hátranyúlt, fölemelte mögötte heverő palástját, bőrerszényt húzott ki alóla, és átadta vendégének.", "A vendég meghajolva átvette, és köpönyege alá rejtette."], "p": 3120}, {"t": "text", "c": ["- Elvárom - szólt Pilátus -, hogy még ma éjjel jelentést tegyen a három holttest eltemetéséről, valamint a keriáthbéli Júdás dolgáról. Hallja, Afranius? Még ma éjjel.", "Az őrségnek parancsot adok, hogy azonnal keltsen föl, mihelyt ön megjelenik.", "Várom."], "p": 3121}, {"t": "text", "c": ["- Hódolatom, prokurátor - köszönt el a titkosszolgálat vezetője, azzal sarkon fordult, és kilépett az oszlopcsarnokból.", "Hallatszott, amint léptei alatt csikorog a vizes föveny, azután csizmája a márványlépcsőn kopogott az oroszlánok között, majd eltűnt előbb a lába, aztán a törzse, végül csuklyája is.", "A helytartó csak akkor vette észre, hogy a nap leáldozott, s beállt a szürkület."], "p": 3122}]}