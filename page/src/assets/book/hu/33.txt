{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "EPILÓGUS", "p": 4291}, {"t": "text", "c": ["De hát mi történt Moszkvában azután, hogy Woland szombaton, napszálltakor, elhagyta a fővárost, és kíséretével együtt eltűnt a Verébhegyről?"], "p": 3850}, {"t": "text", "c": ["Azt, ugyebár, mondanunk sem kell, hogy még jó ideig a legvalószínűtlenebb hírek szállongtak nagy zajjal a fővárosban, szélsebesen elterjedve az egész országban, isten háta mögötti kis zugokba is eljutva. Ezeket a pletykákat még elismételni sem érdemes."], "p": 3851}, {"t": "text", "c": ["E hiteles beszámoló írója, Feodoszijába utazva, saját fülével hallotta a vonaton, hogy Moszkvában kétezer ember csődült ki a színházból a szó szoros értelmében egy fügefalevélnyi öltözet nélkül, és ilyen állapotban széledtek haza taxin."], "p": 3852}, {"t": "text", "c": ["- A Gonosz... a sátán... - suttogták mindenfelé, a sorokban a tejbolt előtt, villamoson, áruházban, lakásban, konyhákban, vonaton, vicinálison és távolsági gyorson egyaránt, állomásokon és bakterházakban, nyaralóban, strandon."], "p": 3853}, {"t": "text", "c": ["Műveltebb, fejlettebb öntudatú személyek természetesen nem adtak hitelt a mendemondáknak, miszerint a Gonosz meglátogatta volna Moszkvát; csak nevettek a szállongó híreken, és megpróbálták jobb belátásra téríteni a pletyka terjesztőit.", "A tény azonban mégiscsak tény marad, magyarázat nélkül el nem intézhető: elvégre valaki mégiscsak járt Moszkvában! Erről nagyon is ékesszólóan tanúskodik a Gribojedov helyén maradt zsarátnok, no meg sok minden egyéb."], "p": 3854}, {"t": "text", "c": ["A műveltebb emberek a nyomozó hatóságok pártjára álltak: rendkívül ügyes hipnotizőrök, hasbeszélők bűnszövetkezete garázdálkodott a fővárosban."], "p": 3855}, {"t": "text", "c": ["Moszkvában, valamint Moszkván kívül természetesen haladéktalanul erélyes intézkedéseket foganatosítottak a banda elfogására; sajnos azonban a hatóságok buzgalmát nem koronázta siker.", "A magát Wolandnak nevező egyén cinkosaival együtt eltűnt a fővárosból, többé nem jelentkezett, semmiféle életjelt nem adott magáról.", "Mi sem természetesebb, az a feltevés merült föl, hogy külföldre szökött,noha onnét sem érkezett híre."], "p": 3856}, {"t": "text", "c": ["Sokáig folyt a nyomozás a Woland-ügyben. Valóban rendkívüli história volt!", "Nem szólva a négy leégett épületről, meg a sok száz emberről, aki beleőrült a dologba, halálos áldozatok is voltak.", "Kettőről ezt teljes határozottsággal állíthatjuk: Berliozról meg a volt Meigel báróról, az idegenforgalmi hivatal e szerencsétlen alkalmazottjáról.", "Ezeket valóban megölte a banda; az utóbbinak megszenesedett csontjait a Szadovaja 302/B 50-es számú lakásában találták meg a tűzvész után.", "Egy szó, mint száz, a halálos áldozatok okvetlenül szükségessé tették a további nyomozást."], "p": 3857}, {"t": "text", "c": ["Wolandnak azonban további áldozatai is voltak, miután eltűnt a fővárosból, s ezek az áldozatok - bármilyen szomorú - a fekete kandúrok köréből kerültek ki."], "p": 3858}, {"t": "text", "c": ["Az ország különböző részein legalább százat lőttek agyon vagy irtottak ki másféle módszerekkel e hasznos, békés, hűséges állatokból.", "Vagy tizenötöt szolgáltattak be a rendőrségnek különböző városokban, némelyiket erősen megcsonkított állapotban.", "Armavirban például egy polgártárs megkötözött mellső mancsokkal szállított be egy ilyen ártatlan állatot a kapitányságra."], "p": 3859}, {"t": "text", "c": ["Akkor csípte rajta a kandúrt, amikor az alamuszi ábrázattal (mit csináljunk, ilyen a macskák arckifejezése!", "Ez nem rossz jellemükből ered, hanem abból a félelmükből, hogy náluk erősebb lények - kutyák vagy emberek - bántani akarnák őket. Ennél mi sem könnyebb, de higgyék el, nincsen benne semmi, de semmi dicsőség!) - tehát alamuszi ábrázattal készült beosonni a lapulevelek közé."], "p": 3860}, {"t": "text", "c": ["A polgártárs azonban letépte nyakából nyakkendőjét, hogy azzal megkötözze a kandúrt, s ahogy rávetette magát, dühös fenyegetéseket mormolt: - Ahá, most ide, Armavirba tette át a székhelyét, hipnotizőr uram?", "Csakhogy mi nem ijedünk ám meg magától!", "Úgy, most némának tetteti magát?", "Hiába, tudjuk mi, hogy mi fán termett uraságod!"], "p": 3862}, {"t": "text", "c": ["Úgy hurcolta be a rendőrségre, a zöld nyakkendőjével összekötözött mellső lábainál fogva, és addig-addig rugdosta, amíg elérte, hogy szegény pára a hátsó lábain járjon."], "p": 3863}, {"t": "text", "c": ["- Hallja, ne bolondozzon már! - rivallt rá a kandúrra az utcagyerekek füttyögetése közepette.", "- Hiába adja itt az ártatlant!", "Járjon úgy, mint mindenki más!"], "p": 3864}, {"t": "text", "c": ["A fekete kandúr, szegény, csak a szemét düllesztette fájdalmasan.", "A természet nem ajándékozta meg a beszéd adományával, így nem tudott védekezni.", "Megmenekülését elsősorban a rendőrségnek, másodsorban pedig tulajdonosának, egy tisztes öreg özvegyasszonynak köszönhette.", "Mihelyt bekerült a rendőrségre, az ügyeletesek nyomban meggyőződtek róla, hogy a kandúrt beszállító polgártársból csak úgy dől a pálinkaszag, ami máris gyanakvást ébresztett.", "A néni pedig, megtudván a szomszédoktól, hogy macskáját elcsórták, tüstént szaladt a rendőrségre, és még idején érkezett.", "A legjobb információt adta a kandúrról, elmagyarázta, hogy öt éve, kiscica kora óta ismeri, tűzbe teszi érte a kezét, sosem követett el semmi rosszat, és soha életében nem járt Moszkvában.", "Armavirban született, ott nőtt fel, ott tanult egerészni."], "p": 3865}, {"t": "text", "c": ["A kandúrt kioldozták és visszaszolgáltatták tulajdonosának. Szegényke, igaz, egy szomorú élménnyel lett gazdagabb: a maga bőrén tapasztalta, mit jelent az alaptalan rágalmazás."], "p": 3866}, {"t": "text", "c": ["A fekete kandúrokon kívül néhány embert is ért kisebb, múló kellemetlenség.", "Letartóztatásokat is foganatosítottak. Rövid időre letartóztatták többek közt a következő személyeket: Leningrádban Wolman és Wolper polgártársakat,Szaratovban, Kijevben és Harkovban három Vologyint, Kazanyban egy Voloh nevezetűt, Penzában pedig - végképp érthetetlen okokból - Vetesinkevicset, a kémiai tudományok kandidátusát.", "Igaz, ez utóbbi feltűnően kreol bőrű, rendkívül magas termetű, fekete hajú férfi volt."], "p": 3867}, {"t": "text", "c": ["Azonkívül horogra került - az ország különböző pontjain - kilenc darab Korovin, négy Korovkin meg két Karavajev."], "p": 3868}, {"t": "text", "c": ["Egy polgártársat a szevasztopoli vonatról szedtek le megkötözve Belgorod állomáson: vesztére az az ötlete támadt, hogy útitársait kártyatrükkökkel szórakoztassa."], "p": 3869}, {"t": "text", "c": ["Jaroszlavlban, épp ebédidőben, egy mit sem sejtő férfiú benzinfőzővel a kezében jelent meg az egyik étteremben - épp a javítóműhelyből hozta el.", "A portás meg a ruhatáros, mihelyt megpillantották, otthagyták munkahelyüket, és futva menekültek, utánuk az étterem valamennyi vendége és személyzete.", "A nagy kavarodásban a pénztárból eltűnt az egész napi bevétel."], "p": 3870}, {"t": "text", "c": ["Még sok minden történt, forrongtak a kedélyek, de hát nem káptalan a fejünk, hogy mindenre emlékezzünk."], "p": 3871}, {"t": "text", "c": ["Nem győzzük azonban dicsérni a nyomozó hatóságokat.", "Megtettek minden tőlük telhetőt, nemcsak annak érdekében, hogy a tetteseket elfogják, hanem azért is, hogy a történteket megmagyarázzák.", "Meg is magyaráztak mindent, mégpedig - ezt minden okos embernek azonnal be kell látnia - leleményesen és megcáfolhatatlanul."], "p": 3872}, {"t": "text", "c": ["A nyomozók, tapasztalt pszichiáterek bevonásával, megállapították, hogy a bűnözőbanda tagjai, vagy legalább egyikük (a gyanú e tekintetben főként Korovjovra hárult), rendkívüli hipnotikus erővel rendelkeznek, képesek még arra is, hogy ne azon a helyen mutatkozzanak, ahol valóban vannak, hanem egészen másutt tűnjenek föl.", "Mi több, akaratuk szerint azt is beleszuggerálták áldozataikba, hogy bizonyos tárgyak vagy személyek ott vannak, ahol a valóságban nincsenek, illetve megfordítva, áldozataik látóteréből ideig-óráig eltávolítottak olyan személyeket vagy tárgyakat, amelyek valójában látóterükbe estek."], "p": 3873}, {"t": "text", "c": ["E magyarázatok fényében minden nyomban érthetővé válik, még az is, ami a legjobban izgatta az emberek fantáziáját: hogyhogy sebezhetetlennek bizonyult a kandúr az 50-es számú lakásban, amikor sortüzet nyitottak rá."], "p": 3874}, {"t": "text", "c": ["A csilláron nem lógott semmiféle kandúr, a hallucinációra, a semmire céloztak, és természetesen senki sem lőtt vissza rájuk - Korovjov pedig, aki beléjük szuggerálta, hogy a csilláron egy kandúr csimpaszkodik, ezalatt a hátuk mögött tartózkodott, és remekül szórakozott, visszaélvén rendkívüli erejű hipnotizőri képességeivel.", "No és a lakást is természetesen ő gyújtotta fel, miután lelocsolta benzinnel."], "p": 3875}, {"t": "text", "c": ["Sztyopa Lihogyejev természetesen nem utazott el Jaltába (ilyesmit véghezvinni még Korovjov sem képes), és semmiféle táviratokat nem küldözgetett onnét.", "Korovjov annyira ráijesztett az ékszerészné lakásán, amikor megmutatta neki az óriási fekete kandúrt, aki marinírozott gombafejet szúrt a villájára, hogy elalélt, és eszméletlenül feküdt mindaddig, amíg Korovjov csúful meg nem tréfálta, fejébe csapta kozák kucsmáját, és kiküldte a moszkvai repülőtérre - miután előzőleg beleszuggerálta a reá ott várakozó bűnügyi nyomozókba, hogy Sztyopa a szevasztopoli repülőgépből száll ki."], "p": 3876}, {"t": "text", "c": ["Igaz, a jaltai bűnügyi rendőrség változatlanul azt állította, hogy őrizetbe vette a mezítlábas Sztyopa Lihogyejevet, és ügyében több táviratot küldött Moszkvába, etáviratoknak azonban egyetlen másolatát sem találták az akták közt, amiből azt a szomorú, ámde megfellebbezhetetlen következtetést kellett levonni, hogy a hipnotizőrbanda szuggesztív ereje hatalmas távolságokban is hat, s ráadásul nemcsak egyes egyénekre, hanem egész csoportokra is.", "Ilyen adottságokkal a gazfickók a legkiegyensúlyozottabb idegzetű embereket is elbolondították."], "p": 3877}, {"t": "text", "c": ["Az olyan apróságokról, mint a más-más néző zsebében felbukkanó kártyapakli, a kámforrá váló női ruhák, a nyávogó sapka meg más efféle - beszélni sem érdemes!", "Ilyesmit akármelyik közepes profi hipnotizőr produkál bármely színpadon, s ide tartozik egyebek közt a konferanszié leszakított feje - ócska trükk, semmi egyéb.", "A beszélő kandúr? Mi sem egyszerűbb! Ehhez elég, ha valaki tisztában van a hasbeszélés alapelemeivel, márpedig abban nincs okunk kételkedni, hogy Korovjov ismeretei ebben a szakmában jóval messzebb terjednek az alapelemeknél."], "p": 3878}, {"t": "text", "c": ["De hát nem a kártyapaklikról van itt szó, sem a Nyikanor Ivanovics aktatáskájában talált hamisított levelekről.", "Mindez semmiség.", "Ellenben Korovjov taszította a villamos alá Berliozt, ezzel a biztos halálba kergetve a kitűnő irodalmárt. Ő tébolyította meg Hontalan Ivant, a szerencsétlen költőt, ő szuggerálta belé, hogy rémálmaiban az ősi Jerusalaimot lássa, meg a napperzselte Koponyahegyet a három akasztott bűnössel.", "Ő és bandája tüntették el Moszkvából Margarita Nyikolajevnát, és Natasát, a háztartási alkalmazottját.", "Ez utóbbi üggyel különben a nyomozó hatóság rendkívül behatóan foglalkozott. Tisztázandó volt ugyanis, vajon a két nőt erőszakkal rabolta-e el a gyilkos, gyújtogató banda, vagy pedig önként szöktek velük?", "Nyikolaj Ivanovics ostoba és zavaros vallomására támaszkodva, figyelembe véve Margarita Nyikolajevna furcsa, hóbortos búcsúlevelét, melyben azt írta férjének, hogy beáll boszorkánynak, tekintetbe véve továbbá azt a körülményt is, hogy Natasa minden holmiját, ruháját hátrahagyta - a nyomozás azzal a feltevéssel zárult, hogy a két nőt a banda hipnotizálta, mint annyi más személyt, és ebben az állapotban vitte magával.", "Felmerült ezzel kapcsolatban az a helyesnek és valószínűnek látszó elgondolás is, hogy a bandát a két nő szépsége bírta rá e tett elkövetésére."], "p": 3879}, {"t": "text", "c": ["Amit azonban a nyomozás végképp nem tudott kideríteni, sőt megérteni sem:", "hogy vajon mi vitte rá a bűnözőbandát, hogy az elmeklinikáról elrabolja a magát Mesternek nevező elmebeteget.", "Ennek részleteit nem sikerült tisztázni, valamint nem sikerült megállapítani az elrabolt beteg valódi nevét sem. így hát csak annyiban maradtak, hogy az első épületből nyomtalanul eltűnt a száztizennyolcas szoba lakója."], "p": 3880}, {"t": "text", "c": ["Nos, így majdnem mindenre fény derült, és a nyomozás véget ért, mint ahogy véget ér minden ezen a földön."], "p": 3881}, {"t": "text", "c": ["Elmúlt néhány esztendő, és az emberek lassacskán elfelejtették Wolandot, Korovjovot és társaikat.", "Sok minden megváltozott azoknak az életében, akiket Woland meg cinkosai megkárosítottak, és akármilyen csekélyek, jelentéktelenek is ezek a változások, illendő, hogy följegyezzük őket."], "p": 3882}, {"t": "text", "c": ["Vegyük először is Zsorzs Bengalszkijt, a konferansziét. Három hónap múltán gyógyultan távozott az elmeklinikáról, de Varietészínház-beli állását kénytelen volt feladni, mégpedig a legválságosabb időkben, mikor a közönség ölte egymást a jegyekért; a fekete mágus és leleplezése túlságosan erős emléket hagyott benne.", "Igen, Bengalszkij otthagyta a Varietét, mert belátta, képtelen volna minden áldott este megjelenni kétezer ember előtt, akik óhatatlanul fölismernék, és végeérhetetlen, gonosz kérdésekkel ostromolnák, hogy érzi magát jobban, fejjel-e, avagyfej nélkül."], "p": 3883}, {"t": "text", "c": ["Azonkívül elvesztette víg kedélyét is, márpedig ez elengedhetetlenül szükséges a konferanszié mesterségéhez.", "Azt a terhes, kellemetlen szokást vette fel, hogy minden tavasszal, teliholdkor, beteges izgalom vett rajta erőt, nyakához kapdosott, riadtan nézett körül, és minduntalan sírva fakadt.", "Ezek a rohamok elmúltak ugyan, de amíg tartottak, akadályozták volna régi mesterségében; a konferanszié így visszavonult a színpadtól, és megtakarított pénzéből élt; szerény számítása szerint tizenöt évre elegendő."], "p": 3884}, {"t": "text", "c": ["Elhagyta a színházat, és soha többé nem találkozott Varenuhával, aki óriási népszerűségre tett szert színházi adminisztrátorok közt is párját ritkító udvariasságával, szolgálatkészségével.", "A potyajegy-igénylők nem is nevezték másképp, csak atyjuknak, jótevőjüknek.", "Bárki bármikor telefonált a Varietészínházba, szomorkás, bensőséges hang szólt be a kagylóba: \"Tessék parancsolni!\" - És ha Varenuhát kérték a telefonhoz, ugyanaz a hang válaszolt: \"Azonnal kapcsolom, szolgálatjára!\"", "Szenvedett is eleget Ivan Szaveljevics a tulajdon udvariassága miatt."], "p": 3885}, {"t": "text", "c": ["Sztyepan Lihogyejevnek viszont már nem kell a Varietészínházból telefonálnia.", "Mihelyt - nyolcnapos kezelés után - elhagyta a klinikát, áthelyezték Rosztovba, mégpedig egy nagy csemegeáruház vezetőjének.", "Az a hír járja, hogy egyáltalán nem iszik már portóit, kizárólag ribiszkén párolt vodkát, amitől egészsége tökéletesen helyreállt.", "Egyébként azt mondják, fukarkodik a szóval, és a nőkre rá se néz."], "p": 3886}, {"t": "text", "c": ["Lihogyejev áthelyezése nem szerzett akkora örömet Rimszkijnek, mint ahogy annyi esztendőn át sóvárogva remélte.", "Hosszabb kiszlovodszki szanatóriumi kezelés után a reszkető fejű aggastyánnak látszó gazdasági igazgató áthelyezési kérelmet adott be a Varietészínházhoz.", "És érdekes: a kérvényt Rimszkij felesége vitte be - Grigorij Danyilovics maga még fényes nappal sem mert belépni abba az épületbe, ahol azt a megrepedt ablakot meg az alsó retesz felé nyúló hosszúhosszú kart látta a holdfényben."], "p": 3887}, {"t": "text", "c": ["A Varietészínháztól a zamoszkvorecsjei gyermekbábszínházhoz került.", "Ott már nem nyílt alkalma akusztikai ügyekben összerúgni a patkót a tiszteletre méltó Arkagyij Apollonovics Szemplejarovval: őt ugyanis egyik pillanatról a másikra áthelyezték Brjanszkba, és megtették egy gombafeldolgozó állomás vezetőjének.", "Ha a moszkvaiak mostanában sózott rizikegombát vagy marinírozott sampinyont falatoznak, nem győzik magasztalni a minőségét, és szívből örvendeznek ennek az áthelyezésnek.", "Mindez már a múlté, elmondhatjuk, hogy Arkagyij Apollonovicsnak akusztikai dolgokban nem volt szerencsés keze; akárhogyan buzgólkodott is megjavításán, az akusztika csak megmaradt olyannak, amilyen volt."], "p": 3888}, {"t": "text", "c": ["Arkagyij Apollonovicson kívül Nyikanor Ivanovics Boszojt is azok közé kell sorolnunk, akik örökre szakítottak a színházzal. Igaz, addig sem volt hozzá más köze, mint a rajongás meg a szabadjegyek.", "De azóta Nyikanor Ivanovics se pénzért, sem ingyen nem hajlandó elmenni egyetlen színházba sem, elsápad, ha csak beszélgetés közben a színházra terelődik a szó.", "Nem kevésbé, sőt talán még jobban meggyűlölte Puskint, a költőt, valamint Szavva Potapovics Kuroleszovot, a kitűnő színészt.", "Ez utóbbit olyan mértékben, hogy amikor tavaly megpillantotta az újságban a fekete gyászjelentést, mely szerint Szavva Potapovicsot pályája delelőjén ragadta el a halál, gutaütés képében, Nyikanor Ivanovicsnak úgy a fejébe szállt a vér, hogy hajszálon múlt, hogy nem követte a halálba Szavva Potapovicsot.- Úgy kell neki! - bődült el vérvörös ábrázattal.", "És ugyanaznap este, a nyomasztó emlékek hatására, amelyeket a népszerű színész halála benne fölidézett, egyes-egyedül a Szadovaját beragyogó telihold társaságában, a sárga földig leitta magát.", "És minden pohárral új meg új gyűlöletes emlékek bukkantak föl benne, hosszú sorban vonult el előtte Szergej Gerardovics Duncsil, a szépséges Ida Herkulanovna, a vörös lúdtenyésztő, a nyíltszívű Nyikolaj Kanavkin..."], "p": 3889}, {"t": "text", "c": ["No, és ővelük vajon mi történt?", "Már engedelmet kérek!", "Ővelük az égegyvilágon semmi sem történt, és nem is történhet, mert a valóságban sohasem léteztek, mint ahogy nem létezett a megnyerő színész-konferanszié, sem a színház maga, sem Porohovnyikov fösvény nagynénikéje, aki a pincében rohasztotta a valutáját, no és természetesen aranyharsona sem volt, sem pimasz szakács.", "Mindezt csak álmodta Nyikanor Ivanovics annak a mihaszna Korovjovnak a szuggesztiójára.", "Az egyetlen igazi élőlény, aki befurakodott az álomba, éppenséggel Szavva Potapovics volt, a színész, ő is csak azért, mert sűrűn szerepelt a rádióban, és ezért Nyikanor emlékezetébe vésődött. Ő tehát volt, de a többiek nem voltak."], "p": 3890}, {"t": "text", "c": ["Ezek szerint talán Alojzij Mogarics sem volt a világon? De igen!", "Mogarics nemcsak élt, hanem ma is él, mégpedig éppen azt az állást tölti be, amelyről Rimszkij lemondott: ő a Varietészínház gazdasági igazgatója."], "p": 3891}, {"t": "text", "c": ["Mintegy huszonnégy órával a Wolandnál tett látogatás után ocsúdott fel a vonaton, valahol Vjatka alatt. Ekkor vette észre, hogy pillanatnyi elmezavar állapotában utazván el Moszkvából, elfelejtett nadrágot venni, ellenben érthetetlen okokból ellopta és magával vitte az építőmester lakónyilvántartó könyvét.", "A kalauztól mérhetetlen sok pénzért sikerült vásárolnia egy ócska, koszos pantallót, azt magára öltötte, és hazautazott Vjatkából.", "Az építőmester házikóját azonban, sajna, már nem lelte meg: az ócska vityillót elpusztította a tűz.", "Alojzij vállalkozó szellemét azonban nem törték meg a sors csapásai.", "Két héttel a történtek után már csinos szobában lakott a Brjuszov utcában, s néhány hónappal később elfoglalta Rimszkij íróasztalát.", "És ahogy régen Rimszkij szenvedett Sztyopa Lihogyejev miatt, most Varenuha gyötrődik Alojzij miatt.", "Csak arról álmodik, hogy Alojzijt az isten vagy az ördög akárhová tegye, mert - amint bizalmas baráti körben néha suttogva kimondja - olyan piszok fráterrel, mint az az Alojzij, még soha életében nem találkozott, és szerinte ettől az alaktól minden kitelik."], "p": 3892}, {"t": "text", "c": ["Lehet különben, hogy az adminisztrátor elfogult. Eddigelé még semmiféle gyanús üzelmen nem kapták Alojzijt, igaz, egyéb üzelmen sem, hacsak ide nem számítjuk, hogy Andrej Fokics Szokov helyébe másik büfést nevezett ki a színházhoz. Andrej Fokics pedig májrákban halt meg a moszkvai egyes számú klinikán, tíz hónappal Woland feltűnése után..."], "p": 3893}, {"t": "text", "c": ["Bizony, elmúlt jó néhány esztendő, e hiteles krónikában följegyzett események elmosódtak, elhalványultak az emberek emlékezetében.", "De azért nem mindenkiében, ó, korántsem mindenkiében!"], "p": 3894}, {"t": "text", "c": ["Minden évben, tavaszi holdtölte közeledtével, estefelé, harminc-harminckét esztendős férfi jelenik meg a Patriarsije Prudi hársai alatt. Ez a hirtelenszőke, zöld szemű, szerényen öltözött fiatalember nem más, mint Ivan Nyikolajevics Ponirjov professzor, a Történeti és Filozófiai Intézet tudományos munkatársa."], "p": 3895}, {"t": "text", "c": ["A hársak alatt leül ugyanarra a padra, amelyen azon az estén ült, mikor a réges-rég elfeledett Berlioz életében utoljára látta a darabokra szakadó holdat."], "p": 3896}, {"t": "text", "c": ["A hold most egészben van, az est elején fehér, később aranyszínűvé válik, sötétsárkány vagy táltos lovacska rajzolódik benne, úgy úszik a volt költő, Ivan Nyikolajevics feje fölött - haladni látszik, mégis egy helyben áll az ég magasán."], "p": 3897}, {"t": "text", "c": ["Ivan Nyikolajevics mindent tud, mindenre emlékszik.", "Tudja, hogy ifjúkorában gaz hipnotizőrök áldozata lett, azután a klinikán kezelték, és kigyógyították.", "De azt is tudja, hogy bizonyos dolgokat nem bír elviselni.", "Nem bírja például ezt a tavaszi holdtöltét.", "Amint közeledni érzi, amint növekedni és bearanyozódni látja az égitestet, mely egykor a két ötágú gyertyatartó felett tündökölt, nyugtalankodni, idegeskedni kezd, elveszíti álmát és étvágyát, csak azt várja, hogy megteljék a hold.", "És amikor elérkezik a holdtölte, nincs az az erő, amely otthon tudná tartani Ivan Nyikolajevicset.", "Estefelé elindul, és kimegy a Patriarsije Prudira."], "p": 3898}, {"t": "text", "c": ["Ott a padon ülve már gátlástalanul beszél magában, cigarettázik, s hol a holdra pislog, hol az emlékezetes forgókerékre."], "p": 3899}, {"t": "text", "c": ["Egy-két óra múlik el így.", "Aztán Ivan Nyikolajevics feláll, és elindul, mindig ugyanazon az útvonalon, a Szpiridovkán végig; az Arbat mellékutcái felé baktat, és szeme üresen, vakon mered maga elé."], "p": 3900}, {"t": "text", "c": ["Elmegy a petróleumbutik előtt, befordul a megdőlt öreg gázlámpás mellett, és odalopódzik egy vaskerítéshez, mely mögött még kopár, de fákkal, bokrokkal teleültetett kert sejlik, és a kertben gót stílusban épült csinos magánpalota; egyik oldala sötét, a másik, az, ahol háromablakos, kerek kis tornyos erkély ugrik ki, fehérlik a holdfényben."], "p": 3901}, {"t": "text", "c": ["A professzor nem tudja, mi vonzza őt ahhoz a kerítéshez, ki lakik a villában, de annyit tud, hogy telihold idején hasztalan küzdene önmaga ellen.", "Tudja azt is, hogy a vasrácsos kertben mindig egy és ugyanaz a látvány fogadja."], "p": 3902}, {"t": "text", "c": ["Komoly, szakállas, cvikkeres, kissé malacképű öregember ül a kerti padon, mindig ugyanabban a helyzetben, tekintetét a holdra fordítva.", "Azt is tudja Ivan Nyikolajevics, hogy a ház e lakója, miután egy ideig gyönyörködött a teliholdban, tekintetét a kiugró erkély ablaka felé fordítja, és merően nézi, mintha azt várná, mindjárt kitárul, és az ablakpárkányon valami rendkívüli jelenik meg."], "p": 3903}, {"t": "text", "c": ["A továbbiakat is pontosan tudja előre Ivan Nyikolajevics.", "Jobban el kell bújni a kerítés mögé, mert a padon ülő most nyugtalanul ide-oda forgatja fejét, tétova tekintete mintha valamit követne a levegőben, elbűvölten mosolyog, édesdeden epekedve összecsapja kezét, végül tisztán hallhatóan ezt motyogja: - Vénusz!", "Vénusz!...", "Ó, én bolond!..."], "p": 3905}, {"t": "text", "c": ["- Istenek, isteneim - suttogja Ivan Nyikolajevics, megbúvik a kerítés mögött, és le nem veszi égő szemét a rejtélyes magaviseletű ismeretlenről.", "- Ő is a hold áldozata, akárcsak én..."], "p": 3906}, {"t": "text", "c": ["A padon ülő pedig folytatja motyogását:"], "p": 3907}, {"t": "text", "c": ["- Én bolond, miért nem repültem el velük?", "Mitől ijedtem meg, én vén szamár?", "És még igazolást is kértem...", "Most aztán szenvedhetsz, vén hülye!"], "p": 3908}, {"t": "text", "c": ["Így folytatódik ez mindaddig, amíg a ház sötét részében ki nem nyílik egy ablak, meg nem jelenik benne egy fehéres folt, és ki nem szól egy kellemetlen női hang:"], "p": 3909}, {"t": "text", "c": ["- Hol marad, Nyikanor Ivanovics?", "Miféle faksznik ezek?", "Mindenáron maláriát akar kapni?", "Jöjjön be teázni!"], "p": 3910}, {"t": "text", "c": ["A padon ülő felriad, és színlelt kedvességgel felszól: - Friss levegőre vágytam, egy kis levegőt akartam szívni, aranyom!", "Olyan kellemes idekinn!"], "p": 3912}, {"t": "text", "c": ["Azzal feláll a padról, öklével megfenyegeti a bezáruló ablakot, és becammog aházba."], "p": 3913}, {"t": "text", "c": ["- Hazudik, hazudik, isteneim, hogy hazudik! - mormolja Ivan Nyikolajevics, lassan eltávolodva a kerítéstől.", "- Nem a friss levegő vonzza a kertbe. Valamit lát ebben a tavaszi holdtöltében a kert fölött, a magasban!", "Mit nem adnék érte, ha megfejthetném titkát, ha megtudhatnám, miféle Vénuszt veszített el, és miért kapkod utána a levegőben?..."], "p": 3914}, {"t": "text", "c": ["Mire hazatér a professzor, már egészen beteg.", "A felesége úgy tesz, mintha nem venné észre az állapotát, csak buzdítja, menjen aludni mielőbb.", "Ő maga azonban nem fekszik le, a lámpa alatt ül, kezében könyv, és bánatos szemmel nézi alvó férjét.", "Tudja, hogy Ivan Nyikolajevics kora hajnalban gyötrelmes kiáltással felriad, sírva fakad, és zokogva hánykódik ide-oda ágyában.", "Ezért az asszony előtt ott van az asztalon, a lámpa alatt, a jó előre elkészített injekciós fecskendő - alkoholban -, és egy ampullában valami sötét teaszínű folyadék."], "p": 3915}, {"t": "text", "c": ["A szegény asszony, aki életét egy súlyos beteghez kötötte, az injekció után megkönnyebbülten, nyugodtan lefekhet aludni.", "Ivan Nyikolajevics most már reggelig alszik, átszellemült arccal, és - az asszony nem tudja, csak sejti - bizonyára emelkedett, boldogító álmokat lát."], "p": 3916}, {"t": "text", "c": ["Mi ébreszti föl a történészt telihold éjszakáján, mi préseli ki belőle a riadt, félelmetes kiáltást? Mindig ugyanaz. Torz, orrtalan hóhérlegényt lát maga előtt, aki ugrándozva, furcsán huhogva, a keresztre feszített és szenvedéseibe megtébolyult Gestas szívébe döfi lándzsáját.", "Ebben az álomban nem is a hóhér a legfélelmetesebb, hanem a természetellenes megvilágítás, egy különös viharfelleg, amely tajtékozva borul a földre, mintha elemi csapás, végpusztulás fenyegetné a földet. Az injekció hatására minden megváltozik az álomban.", "Az ágytól az ablakig széles holdsugárösvény terül, és ezen az úton vörös bélésű fehér palástos férfi indul el, egyenesen a hold felé.", "Mellette rongyos chitonba öltözött, veréstől eltorzult, összekarmolt arcú fiatal férfi lépked.", "Beszélgetnek, vitatkoznak nagy hévvel, látszik, hogy szeretnének valamit tisztázni egymás között."], "p": 3918}, {"t": "text", "c": ["- Istenek, istenek! - mondja a palástos, dölyfös arcát a fiatalabbik felé fordítva. - Micsoda fertelmes halál!", "De mondd meg, kérlek - és arca dölyfösből esdeklővé változik -, mondd, ugye, ez a kivégzés nem történt meg igazán?", "Könyörögve kérlek, mondd, hogy nem volt!"], "p": 3919}, {"t": "text", "c": ["- Persze hogy nem volt - feleli fátyolos hangon a másik. - Rémlátás volt csupán."], "p": 3920}, {"t": "text", "c": ["- Megesküszöl erre? - kérdi könyörögve a palástos."], "p": 3921}, {"t": "text", "c": ["- Esküszöm! - válaszolja a fiatalabbik, és a szeme mosolyog."], "p": 3922}, {"t": "text", "c": ["- Ez nekem elég! - kiált fel a palástos elfúló hangon, és egyre feljebb, feljebb emelkedik a hold felé, magával vonva útitársát is.", "Mögöttük óriási, hegyes fülű kutya halad nyugodtan, méltóságteljesen."], "p": 3923}, {"t": "text", "c": ["A holdfény felszökik, holdfolyam árad belőle, és kiömlik mindenfelé.", "A hold bolondozik és játszik, táncol és szökdécsel.", "Ekkor a holdáradatból mesebeli szépségű nő válik ki, és egy riadtan körültekintő, borostás arcú férfit vezet oda kézen fogva Ivan ágyához.", "Ivan Nyikolajevics álmában feléje nyújtja két kezét, és izgatottan kérdi: - Ezzel végződött tehát?"], "p": 3925}, {"t": "text", "c": ["- Ezzel végződik, tanítványom - válaszolja a száztizennyolcas, az asszony pedig odalép Ivanhoz, és így szól:"], "p": 3926}, {"t": "text", "c": ["- Ezzel, igen.", "Minden véget ért, minden véget ér egyszer... Megcsókolom ahomlokát, és minden úgy lesz, ahogy lennie kell..."], "p": 3927}, {"t": "text", "c": ["Ivan fölé hajlik, és homlokon csókolja. Ivan repesve néz fel rá, tekintetét fürkészi, de az asszony hátrál, egyre távolodik, és társával együtt megy a hold felé..."], "p": 3928}, {"t": "text", "c": ["A hold ekkor kitör magából, valóságos fényáradatokat zúdít le Ivanra, mindenfelé fröccsen a fény, a szobát holdárvíz lepi el, egyre emelkedik, már az ágyat is elönti...", "Ekkor van az, hogy Ivan Nyikolajevics boldog, átszellemült arccal alszik."], "p": 3929}, {"t": "text", "c": ["Reggel szótlanul, de nyugodtan, egészségesen ébred.", "Felhasadozó emlékezete megnyugszik, és a következő holdtöltéig a professzort nem háborgatja semmi: sem Gestas orr nélküli gyilkosa, sem a kegyetlen Ponczius Pilátus lovag, Júdea ötödik helytartója."], "p": 3930}]}