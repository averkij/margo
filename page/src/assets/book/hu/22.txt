{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HUSZONKETTEDIK FEJEZET", "p": 2713}, {"t": "h2", "c": "Gyertyafényben", "p": 2714}, {"t": "text", "c": ["A magasan a föld felszíne felett szálló autó egyenletes berregése elálmosította Margaritát, a holdfény kellemesen melengette.", "Behunyta szemét, arcát kitárta a szélnek, és szomorkásan gondolt vissza az imént elhagyott ismeretlen folyópartra, mert sejtette, hogy soha többé nem fogja látni.", "Az este véget nem érő csodái, varázslatai után már kitalálta, kihez megy vendégségbe, de egy cseppet sem ijedt meg.", "Rettenthetetlenné vált a puszta reménységtől, hogy \"ott\" majd segítenek neki visszanyernie boldogságát.", "Különben nem sok ideje maradt, hogy erről ábrándozzék.", "A varjú értette-e olyan jól a mesterségét, vagy a kocsi volt olyan jó - elég az hozzá, mire Margarita felnyitotta szemét, már nem a sötét erdőt látta maga alatt, hanem Moszkva lámpáinak vibráló fénytavát.", "A fekete madár-sofőr menet közben lecsavarta a kocsi jobb első kerekét, és azután simán földet értek egy néptelen, régi temetőben, a dorogomilovói kerületben.", "Margarita nem kérdezett semmit. A varjú egy síremlék mellett kitessékelte őt a kocsiból seprűjével együtt, azután újra megindította a motort, és a kocsit egyenesen beleeresztette a temető mögötti vízmosta szakadékba.", "Az autó nagy robajjal belezuhant, és rapityára tört.", "A varjú udvariasan tisztelgett, aztán felpattant a leszerelt jobb kerékre, és elrepült."], "p": 2460}, {"t": "text", "c": ["Ekkor az egyik síremlék mögül fekete köpönyeg bújt elő.", "Agyar villant a holdfényben, és Margarita felismerte Azazellót.", "A vörös egy kézmozdulattal felszólította őt, üljön fel seprűjére, ő maga felpattant egy hosszú vívótőrre, mind a ketten a levegőbe emelkedtek, és néhány másodperccel később már leereszkedtek a Szadovaja 302/B számú ház előtt. Senki sem látta őket."], "p": 2461}, {"t": "text", "c": ["Amikor - seprűt, tőrt hónuk alá fogva - beléptek a kapualjba, Margarita sapkás, csizmás embert pillantott meg, aki nyilván várt valakire.", "Akármilyen könnyűek voltak is Margarita meg Azazello léptei, a magányos férfi meghallotta őket, és nyugtalanul tekergette ide-oda a fejét, sehogy sem értette, honnét jön a nesz."], "p": 2462}, {"t": "text", "c": ["A hatos kapunál második, az elsőhöz minden tekintetben hasonló férfival találkoztak.", "És itt is ugyanaz ismétlődött meg: a léptek hallatára a férfi nyugtalanul megfordult, arca elsötétült.", "Mikor az ajtó kinyílt, és újra becsukódott, a férfi a láthatatlan belépők után vetette magát, benézett a kapualjba, de természetesen semmit sem látott."], "p": 2463}, {"t": "text", "c": ["A harmadik, a másodikhoz - s ennek következtében az elsőhöz is - teljesen hasonlatos férfi a második emeleti lépcsőpihenőn rostokolt.", "Erős cigarettát szívott, és Margarita köhécselt, amikor elhaladt mellette.", "A cigarettázó úgy pattant fel a lócáról, amelyen ült, mintha darázs csípte volna meg, izgatottan vizslatott maga körül, majd a korláthoz lépett, lekémlelt a sötét lépcsőházba.", "Margarita és kísérője ezalatt már odaért az ötvenes számú lakás ajtajához.", "Nem kellett csöngetniök. Azazello saját kulcsával nyitotta ki a zárat."], "p": 2464}, {"t": "text", "c": ["Az első, ami feltűnt Margaritának, hogy teljes sötétségbe került. Olyan sötét volt, mint egy föld alatti pinceodúban, és Margarita önkéntelenül megkapaszkodott Azazello palástjában, mert félt, hogy megbotlik. Ekkor azonban valaholmessze fent mécses fénypontja jelent meg, és lassan közeledett.", "Azazello menet közben kikapta Margarita hóna alól a seprűt, amely hangtalanul eltűnt a sötétben.", "Széles lépcsőn haladtak felfelé, amely szinte végtelennek tetszett.", "Margaritát meglepte, hogy egy közönséges moszkvai lakás előszobájában hogyan fér el egy ilyen rendkívül hosszú és széles, nem látható, de pontosan érzékelhető lépcső.", "De végre felértek, s Margarita érezte, hogy a lépcsőnek vége.", "A pislogó fény most egészen odaért, és Margarita nyurga, fekete férfi arcát pillantotta meg - mécsest tartott a kezében.", "Akit balvégzete az utóbbi napokban a férfi útjába sodort, még a mécses gyenge fényében is nyomban felismerte volna: Korovjov volt, más néven Fagót."], "p": 2465}, {"t": "text", "c": ["Külseje, igaz, nagyon megváltozott.", "A táncoló fény nem törött cvikkerben tükröződött - amelyet amúgy is réges-rég a szemétre kellett volna dobni -, hanem monokliban: igaz, annak is repedt volt az üvege.", "Bajusza pomádézva, kipödörve meredezett amúgy is pimasz ábrázatán, alakjának feketesége pedig abban mutatkozott meg, hogy ünnepi díszbe, frakkba öltözött.", "Csak az ingmelle fehérlett."], "p": 2466}, {"t": "text", "c": ["A mágus, karnagy, bűvész, tolmács, vagy mi az ördög - egyszóval, Korovjov mélyen meghajolt, és mécsesével széles kört írva le a levegőben felszólította Margaritát, hogy kövesse.", "Azazello eltűnt."], "p": 2467}, {"t": "text", "c": ["\"Különös, furcsa este - gondolta Margarita. - Mindent vártam volna, csak ezt nem.", "Talán kialudt a villany?", "De a legfurcsább: a helyiség méretei!", "Hogyan fér el mindez egy moszkvai lakásban?", "Ez egyszerűen lehetetlen!\""], "p": 2468}, {"t": "text", "c": ["Bármilyen kevéssé világított is Korovjov lámpása, Margarita megsejtette, hogy óriási nagy teremben, sőt oszlopcsarnokban vannak, amely így első benyomásra végtelennek tetszett.", "Egy kis díványféle mellett Korovjov megállt, mécsesét asztalkára tette, kézmozdulatával hellyel kínálta Margaritát, s maga is leült, festői pózban az asztalkára könyökölve."], "p": 2469}, {"t": "text", "c": ["- Engedje meg, hogy bemutatkozzam - recsegte. - Nevem Korovjov.", "Csodálkozik, hogy nem ég a villany?", "Talán azt hiszi, takarékoskodunk?", "Szó sincs róla!", "Ám üsse le az első utunkba kerülő hóhér... és ma este itt jó néhányan fogják önnek tiszteletüket tenni... ám üsse le a fejemet itt, ezen a hokedlin, ha ez így van!", "Nem, kérem: Messire nem szereti a villanyvilágítást, és ezért csak a legutolsó pillanatban gyújtjuk meg.", "De akkor aztán, elhiheti, nem lesz benne hiány.", "Talán még jobb is volna, ha kevesebb volna belőle."], "p": 2470}, {"t": "text", "c": ["Margaritának tetszett Korovjov; recsegő hadarása megnyugtatóan hatott az idegeire."], "p": 2471}, {"t": "text", "c": ["- Nem, csak azt nem értem - válaszolta -, hogy hol fér el ez az egész - kézmozdulattal jelezte a terem nagyságát."], "p": 2472}, {"t": "text", "c": ["Korovjov édesdeden elvigyorodott, s orra mellett ráncokban táncolt az árnyék."], "p": 2473}, {"t": "text", "c": ["- Ó, mi sem egyszerűbb! - felelte.", "- Aki jártas az ötödik dimenzióban, annak nem kerül fáradságába bármely helyiséget a kívánt méretekre kitágítani. Többet mondok, hölgyem: ördöngös méretekre!", "Ismertem egyébként embereket - fecsegett tovább -, akiknek nemcsak az ötödik dimenzióról, de általában semmiről sem volt fogalmuk, mégis csodákat műveltek lakásbővítés terén.", "Ennek a városnak egyik lakosa például, amint hallom, háromszobás lakást kapott a Zemljanij Valon, és mindenféle ötödik dimenzió meg egyéb hókuszpókusz, szemfényvesztés nélkül, pillanatok alatt négyszobássá változtatta, egyszerű fafallal kettéválasztva az egyik szobát.", "Majd ezt a lakást elcserélte két külön lakásra, Moszkva különböző negyedeiben: egy három és egy kétszobásra.", "Ez így, ugyebár, már öt szoba.", "Aztán a háromszobásat elcserélte két különálló két-két-szobás lakásra, s ilyenformán már hat szoba birtokosa lett, igaz, a hat szoba szabálytalanul el volt szórva Moszkva egész területén. Már az utolsó, legkáprázatosabb mutatványra készült, és apróhirdetést tett közzé az újságban, miszerint Moszkva különböző negyedeiben elhelyezett hat szobáját elcseréli egy ötszobás lakásra a Zemljanij Valon - amikor tevékenységének, rajta kívül álló okoknál fogva, vége szakadt.", "Lehetséges, hogy most is van szobája, de merem állítani, hogy nem a fővárosban!", "Látja, kérem, ilyen agyafúrt fickók is vannak a világon, és akkor kegyed az ötödik dimenziót emlegeti!"], "p": 2474}, {"t": "text", "c": ["Margarita - noha nem is ő, hanem Korovjov emlegette az ötödik dimenziót - vidám kacagásra fakadt a furfangos lakástágító történetének hallatára.", "Korovjov pedig így folytatta: - No de térjünk a tárgyra, Margarita Nyikolajevna.", "Kegyed rendkívül okos asszony, valószínűleg rég kitalálta, hogy ki a házigazdánk."], "p": 2476}, {"t": "text", "c": ["Margarita szíve nagyot dobbant. Igenlően bólintott."], "p": 2477}, {"t": "text", "c": ["- Nagyon helyes, nagyon helyes - mondta Korovjov. - Esküdt ellenségei vagyunk mindenféle titkolózásnak, ködösítésnek.", "Messire minden évben bált ad.", "Úgy hívják: a tavaszi telihold bálja, máskor meg a száz királyok báljának is mondják.", "Mennyi nép! -És Korovjov az arcához kapott, mintha a foga fájna. - No, erről majd személyesen is meggyőződhet.", "Egy szó, mint száz: Messire, amint elképzelheti, agglegény.", "De háziasszonyra mégis szükség van, ezt, ugye, kegyed is belátja - és Korovjov széttárta kezét. - Mit ér a bál háziasszony nélkül?"], "p": 2478}, {"t": "text", "c": ["Margarita feszült figyelemmel hallgatta Korovjovnak minden szavát. Szíve táján hidegséget érzett, beleszédült a boldogság reményébe."], "p": 2479}, {"t": "text", "c": ["- Az a hagyomány alakult ki - folytatta Korovjov -, hogy a bál háziasszonyát először Margaritának kell hívni, másodszor pedig okvetlen a bál színhelyén kellett születnie.", "Nos, amint tetszik látni, mi sokat utazgatunk, és jelenleg éppen Moszkvában tartózkodunk.", "Százhuszonegy Margaritát találtunk Moszkvában, és tessék elképzelni (Korovjov kétségbeesetten a combjára csapott): egyetlenegy se megfelelő!", "Végül a szerencsés véletlen..."], "p": 2480}, {"t": "text", "c": ["Korovjov sokatmondóan elvigyorodott, előrehajolt, és Margarita megint azt a hűvösséget érezte a szíve táján."], "p": 2481}, {"t": "text", "c": ["- De mit szaporítom a szót! - kiáltott fel Korovjov. - Rövid leszek: nem utasítja el a háziasszonyi tisztet?"], "p": 2482}, {"t": "text", "c": ["- Nem utasítom el - válaszolta Margarita határozottan."], "p": 2483}, {"t": "text", "c": ["- Rendben! - bólintott Korovjov, magasra emelte a mécsest, és hozzátette: - Kövessen, kérem!"], "p": 2484}, {"t": "text", "c": ["Oszlopok között haladtak tovább, és egy másik terembe értek, ahol Margarita orrát erős citromillat csapta meg. Itt-ott furcsa neszezés hallatszott, és valami megérintette Margarita fejét.", "Összerezzent. - Ne féljen - biztatta Korovjov barátságosan, és karon fogta Margaritát. - Ezek csupán Behemót kacifántos báli ötletei.", "Általában, engedjen meg egy jó tanácsot, Margarita Nyikolajevna: soha semmitől se féljen!", "Semmi értelme. Ez a bál, minek is tagadnám, roppantul előkelő lesz.", "Olyan személyekkel fogunk találkozni, akik a maguk idején igen hatalmasak voltak.", "De ha meggondoljuk, hogy lehetőségeik milyen mikroszkopikusan csekélyek annak a hatalmához képest, akinek kíséretéhez van szerencsém tartozni, akkor szavamra, azt se tudom, nevessek-e, vagy inkább sírjak...", "Meg aztán maga is királyi vérből származik, Margarita Nyikolajevna!"], "p": 2486}, {"t": "text", "c": ["- Hogyhogy... királyi vérből? - suttogta Margarita riadtan, közelebb húzódva Korovjovhoz.- Ugyan, ugyan, királynőm - recsegte Korovjov kedélyesen -, a származás kérdése a leges-legbonyolultabbak közé tartozik ezen a világon.", "Ha jobban kifaggatnánk egynémely ősanyánkat, kiváltképp azokat, akik szelíd, jámbor és erényes asszonyok hírében álltak, bámulatos titkok tárulnának fel, mélyen tisztelt Margarita Nyikolajevna!", "Nem túlzok, ha ezzel kapcsolatban a pakli kártya megkeverésének szeszélyes véletleneire utalok.", "Vannak dolgok, amelyekben mit sem számítanak a rendi különbségek, sőt még az országhatárok sem.", "Egyetlen célzást engednék csak meg magamnak e helyütt: egy bizonyos francia királynő, aki a tizenhatodik században élt, alighanem módfelett elcsodálkozna, ha megsúgnák neki, hogy szépséges ük-ük-ükunokáját ennyi esztendő után én fogom karon fogva vezetni Moszkva egyik báltermében!", "De megérkeztünk."], "p": 2488}, {"t": "text", "c": ["Korovjov elfújta mécsesét, mely azonnal semmivé foszlott, és Margarita észrevette, hogy egy sötét ajtó alól fénysáv szűrődik ki.", "Korovjov halkan kopogtatott az ajtón.", "Margarita olyan izgatott lett, hogy a háta borsózott, és vacogott a foga.", "Az ajtó kinyílt. Meglehetősen kicsi szobába léptek.", "Margarita széles tölgyfa ágyat pillantott meg, benne gyűrött, piszkos vánkosok, lepedők.", "Az ágy előtt ugyancsak tölgyfából készült, faragott lábú asztal, s az asztalon gyertyatartó, melyben karmos madárlábak fogták a gyertyákat. A hét arany madárlábban hét vastag viaszgyertya égett.", "A gyertyatartón kívül nagy sakktábla is volt az asztalon, művészien faragott sakkfigurákkal.", "A kopott kis szőnyegen alacsony zsámoly, még egy asztal, rajta aranyserleg, meg egy másik kandeláber, melynek karjai kígyó alakúra voltak formálva.", "Kén- és kátrányszag töltötte be a szobát.", "A gyertyák vetette árnyékok egymást keresztezve terültek a padlóra."], "p": 2489}, {"t": "text", "c": ["A jelenlévők közt Margarita nyomban fölismerte Azazellót; ő is frakkot öltött, s az ágy fejénél állt.", "Ünnepi díszében már ő sem hasonlított a gyanús csavargóra, akivel Margarita a Sándor-parkban megismerkedett. Gáláns meghajlással köszöntötte a belépő asszonyt."], "p": 2490}, {"t": "text", "c": ["A pucér boszorkány, ama bizonyos Hella, aki annyira megrémítette a Varietészínház büfését, és akit Rimszkij ablakából - szerencsére - elriasztott a hajnali kakasszó a hírhedt szeánsz éjjelén, a szőnyegen kuporgott az ágy előtt, és valamit kevergetett egy lábasban, amiből erős kéngőz párolgott."], "p": 2491}, {"t": "text", "c": ["Az említetteken kívül egy óriási fekete kandúr volt a szobában; magas, támlátlan széken ült a sakktáblás asztalkánál, és egy futót tartott a jobb mellső mancsában."], "p": 2492}, {"t": "text", "c": ["Hella felállt, és meghajolt Margarita felé.", "Ugyanezt cselekedte a kandúr is, felpattanván magas székéről. Miközben jobb hátsó lábával pukedlizett, elejtette a futót, aztán utána mászott az ágy alá."], "p": 2493}, {"t": "text", "c": ["Mindezt az ijedtében sóbálvánnyá meredő Margarita csak félig látta a gyertyák imbolygó fényében.", "Pillantását az ágy vonzotta magára, mert az ágyon ott ült az, akit a szerencsétlen Hontalan alig néhány napja a Patriarsije Prudin arról igyekezett meggyőzni, hogy ördög pedig nincsen.", "Az a nem létező ült tehát az ágyon."], "p": 2494}, {"t": "text", "c": ["Két szem szegeződött Margarita arcára.", "A jobb szeme mélyén aranyszikra villódzott, és mindenkinek a veséjébe látott, a bal üres volt, fekete, mint a szén - mint egy árnyékkal, titkokkal teli feneketlen kút.", "Woland arca ferde volt, jobb szája sarka lefelé húzódott; kopaszodó, magas homlokába a szemöldökkel párhuzamosan, mély barázdák vésődtek. Bőrét mintha napsütés égette volna soha ki nem fehéredő barnára.Kényelmesen hátradőlt az ágyon, egyetlen ruházata hosszú, piszkos, bal vállán foltozott hálóing volt."], "p": 2495}, {"t": "text", "c": ["Egyik meztelen lábát maga alá húzta, a másikat kinyújtva a zsámolyon nyugtatta, s térdét Hella kenegette valami gőzölgő kotyvalékkal.", "Az is feltűnt Margaritának, hogy Woland szőrtelen mellén, aranyláncocskán, sötét kőből mesterien kifaragott bogár csüng, melynek hátára valamiféle betűk vannak vésve.", "Woland mellett, erős talpazaton furcsa, szinte élethű glóbus állt, fél oldalát napfény világította meg."], "p": 2496}, {"t": "text", "c": ["Egy ideig hallgattak.", "\"Tanulmányoz engem\" - suhant át Margarita agyán."], "p": 2497}, {"t": "text", "c": ["Igyekezett minden akaraterejét megfeszítve leküzdeni térde remegését.", "Nagy sokára Woland elmosolyodott, aranyszikrás szeme fellángolt."], "p": 2498}, {"t": "text", "c": ["Megszólalt:"], "p": 2499}, {"t": "text", "c": ["- Üdvözlöm, királynőm, és kérem, bocsássa meg házias öltözékemet."], "p": 2500}, {"t": "text", "c": ["Hangja olyan mély volt, hogy némelyik szó végén szinte dörmögésbe csapott át."], "p": 2501}, {"t": "text", "c": ["Hosszú spádét vett elő, előrehajolt, az ágy alá döfködött vele, és leszólt: - Bújj ki!", "A játszmát abbahagyjuk.", "Vendégünk érkezett."], "p": 2503}, {"t": "text", "c": ["- Semmi esetre se hagyja abba! - sziszegte színházi súgóként Korovjov, közvetlenül Margarita füle mellett."], "p": 2504}, {"t": "text", "c": ["- Semmi esetre se hagyja abba... - kezdte Margarita."], "p": 2505}, {"t": "text", "c": ["- Messire! - súgta Korovjov."], "p": 2506}, {"t": "text", "c": ["- Semmi esetre se hagyja abba, Messire! - mondta Margarita halkan, de nyomatékosan, önuralmát visszanyerve, és hozzátette: - Nagyon szépen kérem, ne szakítsák félbe a játszmát.", "Azt hiszem, a sakkújságok komoly pénzeket fizetnének, ha módjukban állna leközölni."], "p": 2507}, {"t": "text", "c": ["Azazello halkan, helyeslően krákogott, Woland figyelmesen szemügyre vette Margaritát, és halkan, mintha magában beszélne, megjegyezte: - Igen, Korovjovnak igaza van.", "Furcsán keveri a kártyát a természet.", "Hiába, a vér!"], "p": 2509}, {"t": "text", "c": ["- Azzal kinyújtotta a kezét, és odaintette magához Margaritát. Margarita közelebb lépett; nem is érezte a padlót mezítelen talpa alatt.", "Woland a vállára tette kezét, mely súlyos volt, mint a kő, de ugyanakkor forró, mint a tűz, és maga mellé ültette az ágyra."], "p": 2510}, {"t": "text", "c": ["- Ha már ilyen szeretetre méltó... és persze nem is vártam magától mást... akkor nem bánom, dobjuk sutba az illemszabályokat. - Megint lehajolt az ágy széléhez, és leszólt: - Meddig tart ez a cirkusz az ágy alatt, Hans?", "Bújj elő, te átkozott!"], "p": 2511}, {"t": "text", "c": ["- Nem találom a futót - válaszolta fojtott, álnok hangon a kandúr az ágy alól. - Elgurult valahová, és helyette csak egy varangy akadt a kezem ügyébe."], "p": 2512}, {"t": "text", "c": ["- Azt hiszed, vásári mutatványosbódéban vagy? - förmedt rá Woland megjátszott haraggal. - Semmiféle varangy nincs az ágy alatt!", "Hagyd a Varietészínháznak ezeket az ócska trükköket.", "Ha nem jössz elő azonnal, úgy tekintjük, hogy feladtad a játszmát, te szökevény!"], "p": 2513}, {"t": "text", "c": ["- A világért se, Messire! - ordított fel a macska, és azon nyomban előbújt az ágy alól, mellső mancsában tartva a futót."], "p": 2514}, {"t": "text", "c": ["- Engedje meg, hogy bemutassam... - kezdte Woland, de önnön szavába vágott: - Nem, ránézni se tudok erre a pojácára.", "Nézze meg, micsoda maskarát csinált magából!"], "p": 2515}, {"t": "text", "c": ["A tetőtől talpig poros kandúr ezalatt hátsó lábán állva pukedlizett Margarita előtt.", "Nyakába fehér frakk-nyakkendőt kötött, mellén gyöngyház borítású női látcső függött, szíjra akasztva.", "Bajszát pedig bearanyozta.- Mire való ez az egész? - korholta Woland."], "p": 2516}, {"t": "text", "c": ["- Miért aranyoztad be a bajszodat?", "És mi az ördögnek a nyakkendő, ha nincs rajtad nadrág?"], "p": 2517}, {"t": "text", "c": ["- Macska nem visel nadrágot - válaszolta a kandúr rendkívül méltóságteljesen. - Tán csak nem óhajtja, hogy csizmát is húzzak?", "A csizmás kandúr csak a mesében létezik, Messire.", "De látott-e már valaha valakit bálba menni nyakkendő nélkül?", "Nem vagyok hajlandó nevetségessé tenni magamat, hogy bárki a galléromnál fogva kipenderíthessen.", "Mindenki úgy cicomázza magát, ahogy tudja.", "Vegye úgy, hogy amit mondtam, a látcsőre vonatkozik, Messire!"], "p": 2518}, {"t": "text", "c": ["- És a bajszod?..."], "p": 2519}, {"t": "text", "c": ["- Nem értem - válaszolta a kandúr élesen. - Azazello és Korovjov borotválkozás után behintették magukat fehér púderrel. Mivel jobb az, mint az aranypor?", "Bepúdereztem a bajszomat, ennyi az egész!", "Más volna persze a helyzet, ha például megborotválkoztam volna.", "A borotvált kandúr, az igazán megbotránkoztató, ebben száz százalékig egyetértek önnel, Messire.", "De általában úgy látom - és a kandúr hangja sértődötten elcsuklott -, hogy itt belém akarnak kötni! Komolyan fontolóra kell vennem, elmenjek-e egyáltalán a bálba.", "Nos, mit válaszol erre, Messire?"], "p": 2520}, {"t": "text", "c": ["És a kandúr sértődöttségében úgy felfújta magát, hogy úgy tetszett, még egy pillanat, és megpukkad."], "p": 2521}, {"t": "text", "c": ["- Ó, az ebadta csirkefogója! - szólt Woland fejcsóválva. - Valahányszor vesztésre áll, elkezd pofázni, mint egy utolsó vásári kókler.", "Ülj le, és hagyd abba a mocskolódást!"], "p": 2522}, {"t": "text", "c": ["- Leülni leülök - mondta a kandúr helyet foglalva -, de az utóbbi állítás ellen tiltakozom.", "Amit mondok, korántsem mocskolódás, amint ezt Messire itt a hölgyek jelenlétében kijelenti, hanem zárt rendszerré szervezett szillogizmusok sora, amelyet bizonyosan érdeme szerint megbecsülnének olyan szakértők is, mint Sextus Empiricus,* Martianus Capella,* sőt maga a nagy Arisztotelész.* - Sakk a királynak - mondta Woland."], "p": 2524}, {"t": "text", "c": ["- Tessék parancsolni - válaszolta a kandúr, és látcsövén át vizsgálta a sakktáblát."], "p": 2525}, {"t": "text", "c": ["Woland pedig Margaritához fordulva így folytatta: - Bemutatom udvartartásomat, donna. Ez a bolondos fecsegő itten, Behemót, a kandúr!", "Azazellóval és Korovjovval már megismerkedett, bemutatom még Hellát, a szobalányomat: ügyes, szolgálatkész, nincs olyan szívesség, amelyet megtagadna."], "p": 2526}, {"t": "text", "c": ["A szép Hella rámosolygott Margaritára, s rávillantotta zöldbe játszó szemét, de eközben is buzgón szedte a lábasból a kotyvalékot, s kenegette Woland térdét."], "p": 2527}, {"t": "text", "c": ["- Ennyien volnánk - végezte Woland, és fájdalmasan elfintorította arcát, amikor Hella különösen erősen dörzsölte a térdét. - Amint látja, eléggé kis létszámú, vegyes és barátságos kis társaság.", "- Elhallgatott, és forgatni kezdte földgömbjét, amely olyan csodálatos élethíven volt megalkotva, hogy a kék tengerek hullámzottak rajta, a sarkvidéket pedig valódi hó- meg jégsapka födte."], "p": 2528}, {"t": "text", "c": ["A sakktáblán ezenközben zűrzavar támadt.", "A fehér palástos király tanácstalanul topogott kockáján, és kétségbeesetten emelte égnek két kezét.", "Három alabárdos fehér zsoldos gyalogos zavartan pillogott egy tisztre, aki kardjával hadonászott, és előremutatott, ahol a szomszédos fehér meg fekete kockákon Woland fekete lovasai táncoltatták tüzes paripájukat; a lovak a mező földjét túrták patáikkal."], "p": 2529}, {"t": "text", "c": ["Margarita meglepetten észlelte, hogy a sakkfigurák élnek."], "p": 2530}, {"t": "text", "c": ["A kandúr letette látcsövét, és óvatosan hátba bökte a királyát.", "A királykétségbeesetten arca elé kapta két kezét."], "p": 2531}, {"t": "text", "c": ["- Rosszul állunk, Behemót barátunk - jegyezte meg Korovjov epésen. - A helyzet válságos, de korántsem reménytelen - jelentette ki Behemót. - Rendületlenül hiszek a végső győzelemben.", "Csak kellőképp elemezni kell a helyzetet."], "p": 2533}, {"t": "text", "c": ["Az elemzést igen fura módszerrel kezdte: fintorogva, ravaszul kacsingatott a királyára."], "p": 2534}, {"t": "text", "c": ["- Ez nem segít - jegyezte meg Korovjov."], "p": 2535}, {"t": "text", "c": ["Behemót ekkor váratlanul felkiáltott: - Jaj, a papagájok! Szétrebbentek, de hisz előre megmondtam!"], "p": 2536}, {"t": "text", "c": ["Valóban szárnysuhogás hallatszott valahonnét a távolból.", "Korovjov és Azazello kirohantak a szobából."], "p": 2537}, {"t": "text", "c": ["- Ördög vinné a báli előkészületeidet mindenestül! - mordult rá Woland, szemét továbbra sem véve le glóbusáról."], "p": 2538}, {"t": "text", "c": ["Mihelyt Korovjov meg Azazello elhagyták a szobát, a Behemót olyan vadul fintorgott a kis fehér királyra, hogy az már minden elképzelést felülmúlt.", "A király végre megértette, hogy mit kívánnak tőle. Lerántotta magáról köpönyegét, odadobta a kockájára, és lerohant a sakktábláról.", "A tiszt magára kapta a ledobott palástot, és gyorsan odaállt a király helyére.", "Korovjov és Azazello ekkor visszajött."], "p": 2539}, {"t": "text", "c": ["- Hazudott, mint mindig - dörmögte Azazello a kandúrra sandítva."], "p": 2540}, {"t": "text", "c": ["- Pedig úgy hallottam - erősködött emez."], "p": 2541}, {"t": "text", "c": ["- No mi lesz, meddig húzzuk még? - vetette oda Woland. - Sakk a királynak."], "p": 2542}, {"t": "text", "c": ["- Azt hiszem, rosszul hallottam, Messire - válaszolta a kandúr. - Sakk a királynak? Az nincs, és nem is lehet."], "p": 2543}, {"t": "text", "c": ["- Ismétlem: sakk a királynak."], "p": 2544}, {"t": "text", "c": ["- De Messire! - kiáltott fel a Behemót megjátszott aggodalommal. - Ön téved! Úgy látszik, kimerült, pihennie kell!"], "p": 2545}, {"t": "text", "c": ["- A király a g2-esen áll - mondta Woland oda sem nézve."], "p": 2546}, {"t": "text", "c": ["- Odavagyok, Messire! - sopánkodott a kandúr, és egész pofájával mutatta, hogy mennyire odavan. - A király nincs a g2-esen!"], "p": 2547}, {"t": "text", "c": ["- Hogyhogy? - álmélkodott Woland, és a sakktáblára tekintett; a király helyén álló tiszt gyorsan félrefordult, és eltakarta arcát."], "p": 2548}, {"t": "text", "c": ["- Ó, te gézengúz - mondta Woland inkább merengve, semmint dühösen."], "p": 2549}, {"t": "text", "c": ["- Ismét a logikához fordulok, Messire - hadarta a Behemót, két mancsát melléhez szorítva. - Ha az ellenfél sakkot ad a királynak, a királynak azonban híre-hamva sincsen a sakktáblán, akkor a sakk érvényét veszti!"], "p": 2550}, {"t": "text", "c": ["- Feladod, vagy sem? - rivallt rá Woland félelmetesen."], "p": 2551}, {"t": "text", "c": ["- Engedje meg, hogy gondolkozzam a kérdésen - mondta a kandúr. Az asztalra könyökölt, befogta a két fülét, és mély töprengésbe merült.", "Hosszan, sokáig töprengett, végül kijelentette: - Feladom."], "p": 2552}, {"t": "text", "c": ["- Meg kell ölni ezt a megátalkodott dögöt! - mormolta Azazello."], "p": 2553}, {"t": "text", "c": ["- Igen, feladom - ismételte a kandúr -, de csakis azért, mert képtelen vagyok tovább játszani ebben a légkörben, irigyeim hajszája közepette! - Felállt, és a sakkfigurák bemásztak a fiókba, eltűntek a szem elől."], "p": 2554}, {"t": "text", "c": ["- Itt az idő, Hella! - szólt Woland, és Hella eltűnt a szobából.", "- Megfájdult a lábam, és most ez a bál... - folytatta Woland."], "p": 2555}, {"t": "text", "c": ["- Megengedi? - kérdezte Margarita halkan. Woland fürkészően nézett rá, aztán odanyújtotta a lábát.A lávaforróságú kotyvalék égette a kezét, de Margarita szemrebbenés nélkül tűrte; óvatosan dörzsölte be vele Woland térdét, vigyázva, hogy fájdalmat ne okozzon."], "p": 2557}, {"t": "text", "c": ["- Kíséretem váltig állítja, hogy reuma - folytatta Woland, de szemét közben egy pillanatra sem vette le Margaritáról."], "p": 2558}, {"t": "text", "c": ["- Nekem azonban határozott meggyőződésem, hogy ezt a fájdalmat egy elbűvölő boszorkány hagyta emlékül, akivel ezerötszázhetvenegyben ismerkedtem meg a Brocken-hegységben, az Ördögsziklán."], "p": 2559}, {"t": "text", "c": ["- Úgy?"], "p": 2560}, {"t": "text", "c": ["Hát ez is lehetséges! -válaszolta Margarita.", "- Semmiség, három-négyszáz év alatt elmúlik.", "Sokféle orvosságot ajánlottak, de én ragaszkodom a jól bevált háziszerekhez, amiket még a nagyanyám hagyott rám.", "Nagyszerű gyógyfüveket tudott ám az a minden kutyaírral megkent öregasszony!", "Apropó, mondja, nem bántja valami?", "Nincsen valami fájdalma, testi vagy lelki?"], "p": 2561}, {"t": "text", "c": ["- Nem, Messire, semmi bajom! - válaszolta talpraesetten Margarita. - Most pedig, hogy itt lehetek az ön társaságában, éppenséggel kitűnően érzem magam."], "p": 2562}, {"t": "text", "c": ["- Hja, a vér, az bizony sokat jelent! - jegyezte meg Woland titokzatosan, s láthatóan elégedetten, majd így folytatta: - Úgy látom, érdekli a glóbusom."], "p": 2563}, {"t": "text", "c": ["- De mennyire; még sose láttam ehhez foghatót!"], "p": 2564}, {"t": "text", "c": ["- Ügyes kis holmi, csakugyan.", "Megmondom őszintén, nem szeretem rádión hallgatni a híreket.", "A bemondók, főleg a nők, mindig rosszul ejtik ki a helyneveket.", "Azonkívül minden harmadik dadog vagy selypít, azt hiszem, szándékosan választják ki az ilyeneket.", "Ez az én glóbusom sokkal megbízhatóbb; nekem ugyanis pontosan kell ismernem az eseményeket.", "Látja például itt, ezt a földdarabot, amelynek partját az óceán hullámai mossák?", "Nézze csak: tűzfény önti el.", "Ott háború kezdődik.", "Ha közelebb hajlik, megláthatja a részleteket is. Margarita a földgömb fölé hajolt, és a kicsiny földdarab a szeme láttára kiterjedt, megszínesedett, olyanná lett, mint a domborművű térkép.", "Meglátta a folyó szalagját is, és a partján kisebb települést.", "Az egyik házikó teteje eleinte borsónyi volt, gyufaskatulyányira nőtt.", "A házikó teteje egyszer csak hangtalanul a levegőbe repült, fekete füstfelhőcske tört fel belőle, a falak összeomlottak, és a kétemeletes kis gyufaskatulyából piciny romhalmaz maradt csupán, amelyből fekete füst gomolygott.", "Margarita még közelebb hajolt, és ekkor apró női alakot pillantott meg a földön fekve; mellette, vértócsában, kétségbeesetten hadonászó csöpp gyermek feküdt."], "p": 2566}, {"t": "text", "c": ["- Ennyi az egész - mondta Woland mosolyogva. - Nem hibázta el.", "Hiába, Abadonna kifogástalanul dolgozik."], "p": 2567}, {"t": "text", "c": ["- Nem szeretnék azon az oldalon harcolni, amelyik szemben áll azzal az Abadonnával - jegyezte meg Margarita. - Ő kinek a pártján van?"], "p": 2568}, {"t": "text", "c": ["- Minél tovább beszélgetünk - mondta Woland elismerően -, annál világosabban látom, hogy maga milyen okos.", "Engedje meg, hogy megnyugtassam:", "Abadonna teljesen pártatlan, egyformán együtt érez mindkét küzdő féllel.", "Ennek következtében mindkét fél egyforma eredménnyel is harcolt.", "Abadonna! - szólította azután halkan, és a falból sötét szemüveges, sovány férfialak lépett elő. A fekete szemüveg olyannyira megrémítette Margaritát, hogy halkan felsikoltott, és arccal Woland térdére borult.", "- Ejnye már! - szólt rá Woland erélyesen. - Milyen idegesek manapság az emberek! - Nagyot csapott Margarita hátára; hogy csak úgy csattant.", "- Hiszen látja: szemüveg van rajta!", "És megnyugtatom, még nem volt rá eset, és nem is lesz, hogy Abadonna idő előtt jelent volna megvalakinek.", "Meg aztán én is itt vagyok!", "Maga az én vendégem! Csak meg akartam magának mutatni."], "p": 2569}, {"t": "text", "c": ["Abadonna mozdulatlanul állt."], "p": 2570}, {"t": "text", "c": ["- Nem vehetné le a szemüvegét egy pillanatra? - kérdezte Margarita Wolandhoz simulva; reszketett, de most már a kíváncsiságtól."], "p": 2571}, {"t": "text", "c": ["- Nem, azt nem szabad - felelte Woland szigorúan; intett, és Abadonna eltűnt.", "- Mit akarsz mondani, Azazello?"], "p": 2572}, {"t": "text", "c": ["- Engedje meg, Messire, hogy bejelentsem: két idegen érkezett, egy szép, fiatal lány, aki hüppög és esdekel, hogy engedjék őt úrnőjéhez, és vele együtt, tisztesség ne essék szólván, egy ártány."], "p": 2573}, {"t": "text", "c": ["- Furcsán viselkednek manapság a szép lányok - jegyezte meg Woland."], "p": 2574}, {"t": "text", "c": ["- Ez Natasa! Natasa! - kiáltott fel Margarita."], "p": 2575}, {"t": "text", "c": ["- Helyes, engedjék be az úrnőjéhez.", "Az ártányt meg a szakácsokhoz, a konyhára."], "p": 2576}, {"t": "text", "c": ["- Hogy levágják? - sikoltott fel rémülten Margarita. - Már engedje meg, Messire, ez Nyikolaj Ivanovics, a földszinti lakónk.", "Félreértés történt, tudniillik Natasa bekente azzal a kenőccsel..."], "p": 2577}, {"t": "text", "c": ["- Ugyan, ugyan - csitította Woland. - Ki az ördög vágná le, és miért?", "Csak menjen le a konyhára, üldögéljen ott a szakácsoknál, ennyi az egész.", "Elvégre, lássa be, nem engedhetem be a bálterembe!"], "p": 2578}, {"t": "text", "c": ["- Helyes, Messire... - mondta Azazello, és hozzátette: - Közeledik az éjfél, Messire..."], "p": 2579}, {"t": "text", "c": ["- Helyes, igen... - Woland most Margaritához fordult: - Jöjjön hát... Előre is köszönöm fáradozását.", "Ne izguljon, és ne féljen semmitől.", "Ne igyék mást, mint vizet, mert elgyengül, és nem fogja kibírni.", "Menjünk, itt az idő!"], "p": 2580}, {"t": "text", "c": ["Margarita felállt a szőnyegről, és az ajtóban megjelent Korovjov."], "p": 2581}]}