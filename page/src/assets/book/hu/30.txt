{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HARMINCADIK FEJEZET", "p": 4074}, {"t": "h2", "c": "Itt az idő!", "p": 4075}, {"t": "text", "c": ["- Amikor tegnap este elaludtál - mondta Margarita -, a Földközi-tenger felől közeledő sötétségről olvastam... meg a szobrokról. Ó, ezek az aranyszobrok!", "Azóta sem hagynak nyugodni.", "Úgy érzem, most is zivatar közeledik.", "Máris meghűvösödött a levegő."], "p": 3661}, {"t": "text", "c": ["- Mindez nagyon szép és kedves - mondta a Mester, s félrehessentette cigarettája füstjét -, az aranyszobrok is, meg a többi... de mi lesz most? Ezt már végképp nem tudom elképzelni."], "p": 3662}, {"t": "text", "c": ["Ez a beszélgetés napszálltakor folyt, éppen ugyanakkor, amikor Wolandnál a tetőteraszon megjelent Lévi Máté.", "Az alagsori lakás kisablaka nyitva volt, és ha valaki bekukkantott volna, bizonyára meglepődik, hogy milyen különösen vannak öltözve a beszélgetők.", "Margarita egy szál fekete lebernyeget viselt meztelen testén, a Mester pedig kórházi pizsamában volt.", "Margaritának persze semmi ruhája nem volt, amit magára ölthetett volna, hiszen minden holmija otthon maradt, s jóllehet a villa egy kőhajításnyira volt az alagsori lakástól, természetesen gondolni sem lehetett rá, hogy Margarita hazamenjen a holmijáért.", "A Mesternek valamennyi öltönye ott lógott ugyan a szekrényben, mintha sosem hagyta volna el a lakást, de nem volt kedve felöltözni, mert éppen azt fejtegette Margaritának, hogy most úgyis vége mindennek.", "Igaz, megborotválkozott - legelőször ama bizonyos őszi éjszaka óta (a kórházban villanyborotvával nyesték a szakállát.)"], "p": 3663}, {"t": "text", "c": ["A szoba is furcsán festett, valóságos káoszt mutatott, amelyben nehezen ismerte ki magát az ember.", "A szőnyegen, a díványon mindenfelé kéziratlapok hevertek. A karosszékben nyitott könyv ült, gerincével felfelé púposodva, a kerek asztalkán pedig ebédhez volt terítve, s az ennivaló közt néhány flaskó is állt.", "Hogy honnét került oda a sok enni- és innivaló, sem Margarita, sem a Mester nemtudta.", "Ott találták az asztalon, amikor fölébredtek."], "p": 3664}, {"t": "text", "c": ["Mind a ketten szombat estig aludtak, megerősödve, frissen ébredtek, s előző éjszakai kalandjaikra csupán az emlékeztette őket, hogy kissé sajgott a bal halántékuk.", "Pszichikai tekintetben azonban mindketten erősen megváltoztak, erről akárki meggyőződhetett volna, aki kihallgatja beszélgetésüket.", "Szerencsére azonban nem volt, aki hallgatózzék.", "Az alagsori lakás már azért is kellemes volt, mert a kis udvaron, amelyre nyílt, sohasem tartózkodott senki.", "A napról napra zöldülő hársak, fűzek kellemes tavaszi szagot árasztottak, és ezt a feltámadó szellő behozta az ablakon."], "p": 3665}, {"t": "text", "c": ["- Az ördögbe is! - kiáltott fel a Mester, cigarettáját belenyomta a hamutartóba, és a fejét két keze közé fogta. - Ha az ember meggondolja...", "Mondd, Margarita, te okos nő vagy, és nem zártak a bolondokházába... mondd, te komolyan hiszed, hogy mi tegnap a sátánnál jártunk vendégségben?"], "p": 3666}, {"t": "text", "c": ["- A legeslegkomolyabban - felelte Margarita."], "p": 3667}, {"t": "text", "c": ["- Persze, persze! - kiáltott fel a Mester ironikusan. - Most már ketten vagyunk bolondok egy helyett! - Égnek emelte két kezét, úgy sopánkodott: - Nem, nem, ördög tudja, hogy mi volt ez az egész... Ördög, ördöngösség..."], "p": 3668}, {"t": "text", "c": ["Margarita válasz helyett leroskadt a díványra, és harsányan kacagott, meztelen lábával harangozva, s csak nagy sokára tudta kinyögni:"], "p": 3669}, {"t": "text", "c": ["- Jaj, nem bírom... nem bírom!", "Nézd meg magad, micsoda figura vagy! - A Mester röstelkedve huzigálta le kórházi gatyáját, és Margarita, miután kellőképpen kikacagta magát, elkomolyodott. - Akaratlanul is rátapintottál az igazságra - mondta. - Az ördög tudja, hogy mindez mi volt, és hidd el, az ördög mindent jóra fordít! - Szeme szikrákat szórt; felugrott, táncra perdült, és ujjongani kezdett: - Jaj de boldog vagyok, jaj de boldog vagyok, jaj de boldog vagyok!", "Hála néked, sátán!...", "Bizony, kedvesem, mostantól fogva boszorkánnyal kell élned. Odarohant a Mesterhez, átölelte, és csókolgatta száját, orrát, arcát.", "Borzas fekete hajfürtjei ráborultak, a Mester arca, homloka kigyúlt csókjai alatt."], "p": 3672}, {"t": "text", "c": ["- Te csakugyan boszorkánnyá változtál!"], "p": 3673}, {"t": "text", "c": ["- Nem is tagadom! Boszorkány vagyok, és örülök neki. - Rendben van - mondta a Mester."], "p": 3674}, {"t": "text", "c": ["- Tegyük fel, hogy valóban boszorkány vagy: remek. Micsoda fényűzés! Engem elraboltak a kórházból... ez is rendjén van.", "Visszahoztak ide... fogadjuk el ezt is tényként.", "Tegyük fel és reméljük azt is, hogy nem fognak el...", "De mondd meg nekem az isten szerelmére, hogyan és miből fogunk élni?", "Hidd el, csak teérted aggódom, amikor ezt kérdem!"], "p": 3675}, {"t": "text", "c": ["Ebben a pillanatban ormótlan bakancs tűnt fel az ablak előtt, és sávos pantalló szárának alsó része.", "Aztán a pantalló térdben megroggyant, és terebélyes ülep takarta el a napfényt."], "p": 3676}, {"t": "text", "c": ["- Itthon vagy, Alojzij? - hangzott a nadrág fölött, az ablakon át."], "p": 3677}, {"t": "text", "c": ["- Tessék, már kezdődik - súgta a Mester."], "p": 3678}, {"t": "text", "c": ["Margarita az ablakhoz lépett. - Alojzijt tegnap letartóztatták.", "Ki keresi?", "Szabad a nevét?"], "p": 3679}, {"t": "text", "c": ["A térdek, az ülep abban a pillanatban eltűnt az ablak elől, a kiskapu bekattant, s ezek után rend és csend honolt odakinn.", "Margarita megint a díványra vágta magát, és addig kacagott, míg a könnye is kicsordult.", "De mikor elhallgatott, arca teljesen elváltozott. És amikor megszólalt, nagyon komolyan beszélt, a férfi szemébe nézett, fejét simogatta. - Mennyit szenvedtél, szegénykém!", "Talán csak én tudom egyedül, hogy mennyit.", "Ide nézz, ősz szálak vegyülnek hajadba, és szájad mellől ez a ránc nemmúlik el többé.", "Kedvesem, egyetlenem, semmin se törd a fejed!", "Túlságosan sokat kellett a fejedet törnöd, eztán már én gondolkozom helyetted.", "És ígérem neked, érted: megígérem, hogy minden jó lesz, káprázatosan jó!"], "p": 3681}, {"t": "text", "c": ["- Nem félek semmitől, Margó - válaszolta a Mester, fölemelte a fejét, és Margarita most olyannak látta az arcát, amilyen akkor volt, mikor azt írta, amit soha nem látott, de amiről biztosan tudta, hogy megtörtént. - Semmitől sem félek, mert már mindent átéltem.", "Túlságosan rám ijesztettek, most már nem ijedek meg semmitől.", "De téged sajnállak. Margó, itt a bökkenő, ezért hajtogatom örökké egy és ugyanazt.", "- Légy eszednél! Miért kötnéd össze az életedet egy roncs, beteg koldussal?", "Menj haza!", "Sajnállak, azért mondom ezt."], "p": 3682}, {"t": "text", "c": ["- Ó, te kishitű, szerencsétlen ember! - sóhajtott fel Margarita, boglyas fejét csóválva.", "- Én tegnap egész éjszaka pucéran szerepeltem a kedvedért, kivetkőztem önmagamból, és természetet váltottam, hónapokig ültem a sötét szobácskámban, és mindig csak egyre gondoltam, a zivatarra Jerusalaim fölött, a szememet kisírtam éretted, és most, amikor csőstül zúdul ránk a boldogság, elkergetsz magadtól!", "Nem bánom, elmegyek, de tudd meg, hogy kegyetlen vagy.", "Elsivárodott a lelked odabenn!"], "p": 3683}, {"t": "text", "c": ["A Mester szívét keserű gyengédség hulláma öntötte el; maga sem tudta, miért, de sírva fakadt, arcát Margarita hajába temetve.", "Margarita is sírt, gyengéd szavakat suttogott, és ujjai a Mester halántékát simogatták."], "p": 3684}, {"t": "text", "c": ["- Igen, az ősz hajszálak... a szemem láttára ütötte meg a dér a fejedet... azt a drága, agyongyötört fejedet!", "Nézd, milyen a szemed... üres, üresség tátong benne... és a vállad... meggörnyed súlyos terhe alatt... tönkretettek, megnyomorítottak... - Margaritát fuldokló zokogás rázta, beszéde egyre összefüggéstelenebbé vált."], "p": 3685}, {"t": "text", "c": ["A Mester ekkor letörölte könnyeit, felállt, és Margaritát is feltámogatta térdeléséből."], "p": 3686}, {"t": "text", "c": ["- Elég - mondta szilárdan, eltökélten.", "- Rám pirítottál.", "Soha többé nem leszek kishitű, nem tépelődöm többé ezeken a kérdéseken. Légy nyugodt.", "Tudom, hogy mind a ketten lelki betegség áldozatai vagyunk, talán én fertőztelek meg vele...", "eztán ketten együtt fogjuk elviselni!"], "p": 3687}, {"t": "text", "c": ["Margarita a Mester füléhez hajolt, s belesúgta:"], "p": 3688}, {"t": "text", "c": ["- Esküszöm az életedre, esküszöm a regényedben szereplő csillagjósivadékra: minden jóra fordul!"], "p": 3689}, {"t": "text", "c": ["- Jól van, jól van - mormolta a Mester, majd nevetve hozzátette: - Amikor az ember úgy ki van fosztva mindenéből, mint te meg én, akkor mi sem természetesebb: az alvilági erőkhöz fordul segítségért.", "Nem bánom, elfogadom a segítséget."], "p": 3690}, {"t": "text", "c": ["- Ez igen! Most már olyan vagy, mint régen, nevetsz és tréfálkozol - örvendezett Margarita.", "- Vigye el az ördög a tudós megállapításaidat.", "Alvilági vagy nem . alvilági, nem mindegy? Éhes vagyok, gyere, együnk! - és kézen fogva odahúzta a Mestert az asztalhoz."], "p": 3692}, {"t": "text", "c": ["- Kíváncsi vagyok, vajon ez az étel nem repül-e ki az ablakon, vagy nem nyeli-e el a föld - jegyezte meg a Mester, immár teljesen megnyugodva."], "p": 3693}, {"t": "text", "c": ["- Ne félj, nem repül el."], "p": 3694}, {"t": "text", "c": ["Ebben a pillanatban dünnyögő orrhang szólt be az ablakon:"], "p": 3695}, {"t": "text", "c": ["- Béke veletek!"], "p": 3696}, {"t": "text", "c": ["A Mester összerezzent, de Margarita már hozzászokott a csodákhoz:"], "p": 3697}, {"t": "text", "c": ["- Hiszen ez Azazello! - kiáltott fel.", "- Jaj de jó, jaj de nagyszerű!"], "p": 3698}, {"t": "text", "c": ["Látod, nem hagynak el minket - súgta oda a Mesternek, és szaladt ajtót nyitni.- Legalább összefoghatnád azt a lebernyeget! - szólt utána a Mester."], "p": 3699}, {"t": "text", "c": ["- Hol vagyok én már ettől! - kiáltott vissza Margarita a folyosóról."], "p": 3700}, {"t": "text", "c": ["Azazello már benn is termett, hajlongva, fél szemét villogtatva köszöntötte a Mestert, Margarita pedig lelkendezve hajtogatta:"], "p": 3701}, {"t": "text", "c": ["- Jaj de örülök!", "Még sose örültem így semminek!", "De... bocsásson meg. Azazello, hogy meztelen vagyok!"], "p": 3702}, {"t": "text", "c": ["Azazello kérte Margaritát, ne érezze magát feszélyezve; megnyugtatta, hogy nemcsak meztelen nőket látott életében, hanem teljesen megnyúzott, bőr nélküli nővel is találkozott; aztán az asztalhoz telepedett, miután előbb a szoba sarkába, a kályha mellé tett egy sötét brokátba csavart kis csomagot."], "p": 3703}, {"t": "text", "c": ["Margarita konyakot töltött Azazellónak, aki élvezettel itta.", "A Mester nem vette le róla szemét, s olykor az asztal alatt, nagy titokban, belecsípett a saját bal kezébe. De a csípés mit sem használt.", "Azazello nem illant el, nem szívódott fel a levegőben, de erre nem is volt szükség.", "Semmiféle félelmetes nem volt ebben a kis vörös mitugrászban, legföljebb a hályogos szeme, de hát ez boszorkányság nélkül is előfordul; vagy talán a kissé különleges gúnyája - valami palást- vagy reverendaféle -, de hát, ha az ember jobban meggondolja, ilyesmi is előfordul az életben.", "A konyakot is gyakorlottan itta, mint minden derék ember, fenékig ürítette poharát, és nem evett hozzá.", "A konyaktól a Mester feje is zúgni kezdett, s ilyesféle gondolatok kóvályogtak benne: \"Margaritának mégis igaza lehet...", "Az ördög küldötte ül velem szemben.", "Hiszen jómagam is, nem is olyan régen, még tegnapelőtt este, azt bizonygattam Ivannak, hogy igenis, a sátánnál találkozott a Patriarsije Prudin; de időközben valahogy megriadtam ettől a gondolattól, és hipnotizőrökről, hallucinációkról kezdtem fecsegni...", "Mi köze ennek a hipnózishoz!\"", "Jobban szemügyre vette Azazellót, és valami kényszeredettet látott a tekintetében: mintha hátsó gondolat bujkálna benne, amivel egyelőre nem akar előállni.", "\"Nemcsak látogatóba jött, hanem küldetésben\" - állapította meg magában a Mester."], "p": 3705}, {"t": "text", "c": ["Jó szeme nem hagyta cserben."], "p": 3706}, {"t": "text", "c": ["Azazello a harmadik kupica után - a konyak egyébként nem szállt a fejébe - a következőket jegyezte meg:"], "p": 3707}, {"t": "text", "c": ["- Az ördögbe is, igazán kedélyes ez a kis pinceodú, csak az a kérdés, mihez kezdjen benne az ember!", "Mert valahogy csak élni kell, ugye?"], "p": 3708}, {"t": "text", "c": ["- Az ám, én is ezen töröm a fejem - felelte a Mester mosolyogva."], "p": 3709}, {"t": "text", "c": ["- Már megint rémisztget, Azazello? - szólt rá Margarita."], "p": 3710}, {"t": "text", "c": ["- Ugyan, ugyan! - tiltakozott Azazello. - Eszem ágában sincs, hogy rémisztgessem, drága Margarita Nyikolajevna!", "Hisz én csak azt mondom: valahogy!...", "Igaz is, majd elfelejtettem...", "Messire üdvözletét küldi, és azt üzeni, meghívná önöket egy kis sétára, feltéve persze, hogy van hozzá kedvük.", "Mit szólnak hozzá?"], "p": 3711}, {"t": "text", "c": ["Margarita az asztal alatt rálépett a Mester lábára."], "p": 3712}, {"t": "text", "c": ["- Örömest elmegyünk - válaszolta emez, Azazello arcát fürkészve; Azazello pedig az asszonyhoz fordult:"], "p": 3713}, {"t": "text", "c": ["- Reméljük, Margarita Nyikolajevna sem mond nemet?"], "p": 3714}, {"t": "text", "c": ["- Én aztán igazán nem! - örvendezett Margarita, és lába ismét a Mesterét taposta."], "p": 3715}, {"t": "text", "c": ["- Nagyszerű! - kiáltott fel Azazello. - Ezt szeretem!", "Egy-kettő, és kész az elhatározás.", "Nem úgy, mint akkor ott a Sándor-parkban!"], "p": 3716}, {"t": "text", "c": ["- Jaj, ne is emlékeztessen rá, Azazello, akkor nagyon bután viselkedtem. De igazán nem kell elítélni ezért: elvégre az ember nem mindennap találkozik aGonosszal!", "- Még csak az kéne! - toldotta meg a szót Azazello."], "p": 3717}, {"t": "text", "c": ["- Én is szeretem a gyorsaságot - folytatta Margarita egyre lelkesebben."], "p": 3718}, {"t": "text", "c": ["- A gyorsaságot és a meztelenséget...", "Mint a pisztolylövés... durr!", "Jaj, ha tudnád, hogy ez a fickó micsoda céllövő - fordult a Mesterhez. Fejébe szállt az ital, szeme csillogott."], "p": 3719}, {"t": "text", "c": ["- Eltalálja a pikk hetest a párna alatt, és bármelyik más kártyalapot is... - Jaj, már megint elfelejtettem valamit! - kiáltott fel Azazello, homlokára csapva. - Egészen elvesztettem a fejem!", "Messire ajándékot küld önnek (itt a Mesterhez fordult személy szerint): egy üveg bort.", "Figyelje meg: ez ugyanaz a bor, amelyet Júdea helytartója ivott: Falernum."], "p": 3720}, {"t": "text", "c": ["Margarita és a Mester természetesen kíváncsi érdeklődéssel várták ezt a ritka nedűt.", "Azazello penészes, pókhálós flaskót csomagolt ki a szemfedőnek való sötét színű brokátból.", "Megszagolták a bort, pohárba töltötték, a zivatartól elsötétülő ablak felé tartották, és átnéztek rajta: látták, hogy mindent vérszínűre fest. - Woland egészségére! - kiáltott fel Margarita, poharát magasra emelve."], "p": 3722}, {"t": "text", "c": ["Azután mindhárman ajkukhoz emelték poharukat, és jót húztak belőle.", "A Mester szemében megtört az esteli fény, lélegzete akadozott, érezte, hogy itt a vég.", "Még látta, hogy Margarita halálra sápadva, segélykérően nyújtja feléje kezét, aztán feje az asztalra csuklik, és teste lassan a földre siklik."], "p": 3723}, {"t": "text", "c": ["- Méregkeverő... - kiáltott végső erejével a Mester.", "Fel akart kapni egy kést az asztalról, hogy agyonszúrja vele Azazellót, de keze erőtlenül csúszott le az abroszról, a világ elfeketült körülötte, s aztán egészen eltűnt.", "Hanyatt vágódott, és estében az íróasztal éles sarka felhasította halántéka bőrét."], "p": 3724}, {"t": "text", "c": ["Amikor a mérgezettek nem mozdultak többé, Azazello működésbe lépett.", "Mindenekelőtt kiugrott az ablakon, és egy szempillantás alatt a villában termett, ahol Margarita Nyikolajevna azelőtt lakott.", "Pontos, akkurátus ember lévén, ellenőrizni akarta ugyanis, minden úgy történt-e, ahogy kellett.", "Mindent teljes rendben talált: látta, amint egy férje hazatértére váró, mogorva, kedvetlen asszony kilép hálószobájából, hirtelen elsápad, szívéhez kap, és halkan felsikolt: - Natasa... segítség... jöjjön valaki! - Azzal összerogy a szalon közepén."], "p": 3726}, {"t": "text", "c": ["Már férje szobájáig sem jutott el.", "- Minden rendben - állapította meg Azazello, és a következő pillanatban már ismét az élettelenül fekvő szerelmeseknél termett. Margarita arca a szőnyegbe fúródott.", "Azazello vaskezével megfordította, mint egy játékbábut, és közelről az arcába nézett.", "És a megmérgezett nő arca a szeme láttára megváltozott. Még a zivatar előtti sötétségben is látszott, hogy elmúlik róla a boszorkaság, a kancsal, gonosz vigyor.", "Vonásai kisimulnak, elernyednek, s fogát már nem ragadozómosolygásban vicsorítja, hanem fájdalmas, nőies grimasszal szorítja össze.", "Azazello ekkor szétfeszítette hófehér fogait, s néhány cseppet töltött a szájába ugyanabból a borból, amellyel megmérgezte.", "Margarita felsóhajtott. Azazello segítsége nélkül felült, és gyenge hangon lehelte:", "- Miért tette ezt velem, Azazello?"], "p": 3728}, {"t": "text", "c": ["Meglátta a földön fekvő Mestert, megrezzent, és rémülten suttogta: - Ezt nem vártam... gyilkos! - Dehogy, dehogy - csitította Azazello."], "p": 3730}, {"t": "text", "c": ["- Mindjárt feltámad.", "Jaj, miért olyan ideges?"], "p": 3731}, {"t": "text", "c": ["És a vörös démon hangja olyan meggyőzően csengett, hogy Margarita nyomban elhitte neki, amint mond.", "Felugrott frissen, életerősen, és segített megitatni a földön fekvő férfit a borral. A Mester felnyitotta szemét, gyűlölködvenézett Azazellóra, és megismételte utolsó szavát:"], "p": 3732}, {"t": "text", "c": ["- Méregkeverő!..."], "p": 3733}, {"t": "text", "c": ["- Megszoktam már, hogy a jó munka jutalma a sértés! - felelte Azazello.", "- Nyisssa ki a szemét, hisz nem vak!"], "p": 3734}, {"t": "text", "c": ["A Mester feltápászkodott, tiszta, élénk pillantással nézett körül, és meglepetten kérdezte: - Mi történt velünk?"], "p": 3736}, {"t": "text", "c": ["- Itt az idő - válaszolta Azazello.", "- Már dörög az ég, hallja?", "Sötétedik.", "A lovak a földet kapálják, a kiskert beléremeg.", "Búcsúzzanak el mielőbb."], "p": 3737}, {"t": "text", "c": ["- Már értem... - mormolta a Mester körülnézve. - Megölt bennünket, most halottak vagyunk. Értek mindent.", "- Jaj, hogy mondhat ilyet értelmes ember létére! - korholta Azazello."], "p": 3738}, {"t": "text", "c": ["- Nézze:", "barátnője Mesternek szólítja, mind a ketten éreznek, gondolkoznak, hogy lehetnének halottak?", "Talán bizony ahhoz, hogy az ember élőnek érezze magát, okvetlenül kórházi ingben, gatyában kell kuksolni a pinceodúban?", "Nevetséges!..."], "p": 3739}, {"t": "text", "c": ["- Igen, megértettem minden szavát! - kiáltott fel a Mester. - Ne is folytassa!", "Igaza van, százszorosan igaza!"], "p": 3740}, {"t": "text", "c": ["Milyen okos! Milyen időszerű! Margarita is szekundált neki: - Éljen Woland!", "- Nagyszerűen kifundált mindent, sokkal jobban, mint én.", "De mi lesz a regénnyel? - fordult a Mesterhez. - A regényed kéziratát vidd magaddal, bárhová repülünk!"], "p": 3741}, {"t": "text", "c": ["- Nem kell, könyv nélkül tudom az egészet - felelte a Mester."], "p": 3742}, {"t": "text", "c": ["- De igazán? Egyetlen szavát sem felejted el? - kérdezte Margarita szerelmeséhez simulva, és fölsebzett halántékáról törölgetve a vért."], "p": 3743}, {"t": "text", "c": ["- Ne félj.", "Én most már soha többé nem felejtek el semmit."], "p": 3744}, {"t": "text", "c": ["- Akkor hát... tűz! -kurjantott Azazello. - Minden a tűzzel kezdődött, és minden azzal végződik."], "p": 3745}, {"t": "text", "c": ["- Tűz! - rivallta Margarita is szenvedélyes erővel.", "- A pincelakás kisablaka kivágódott, a szél félrerántotta a függönyt.", "Az ég vidáman, kurtán megzendült.", "Azazello a kályhába nyúlt, horgas ujjaival kirántott egy füstölgő zsarátnokot, és meggyújtotta az abroszt, aztán egy köteg régi újságot, amely a díványon hevert, végül a kéziratot meg az ablakfüggönyt. A Mester - szinte már megmámorosodva az előttük álló vágtatástól - lekapott a polcról egy könyvet, az asztalra dobta, lapjai tüzet fogtak az égő abrosztól, és vidám lobogással hamvadtak el."], "p": 3746}, {"t": "text", "c": ["- Égj el, pusztulj, régi életünk!"], "p": 3747}, {"t": "text", "c": ["- Égj el, szenvedés! - szekundált Margarita."], "p": 3748}, {"t": "text", "c": ["A szobát már vörös tűz töltötte be, a füst kitódult az udvarra, s a füsttel együtt ők hárman is kiszaladtak.", "Az első, akit ott megpillantottak, az építőmester szakácsnője volt. A földön ült, mellette a kosarából kiborult krumpli meg néhány csomó hagyma.", "Nem csoda, hogy szegény asszony ilyen állapotba került.", "A fáskamra előtt három éjfekete ló prüszkölt, horkolt, s patájával kapálta a földet, hogy magasra fröccsent a lábuk alól.", "Margarita felpattant az elsőre, majd Azazello, s utolsónak a Mester ült nyeregbe.", "A szakácsnő nyöszörögve próbált volna keresztet vetni, de Azazello fenyegetően rákiáltott lova hátáról:"], "p": 3749}, {"t": "text", "c": ["- Levágom a kezedet! Azzal élesen füttyentett, a három ló fölemelkedett, s a hársak ágait tördelve, behatolt az alacsonyan szálló fekete felhőbe.", "Az alagsori lakás ablakából ezalatt dőlt a füst. Még hallották lentről a szakácsnő panaszos, gyenge sikoltását: - Ég a ház!A lovak már Moszkva háztetői felett száguldottak."], "p": 3752}, {"t": "text", "c": ["- Szeretnék elbúcsúzni a várostól! - kiáltott oda a Mester az előtte szálló Azazellónak.", "Mondatának vége mennydörgés robajába fúlt.", "Azazello bólintott, és lovát vágtába ugratta.", "Felleg száguldott velük egyenest szembe, de az eső még nem indult meg."], "p": 3753}, {"t": "text", "c": ["A bulvár felett repültek, látták, ahogy a pöttöm emberkék szétszaladtak, hogy menedéket keressenek a zápor elől.", "Már kezdtek hullani az első kövér cseppek.", "Füstgomoly felett szálltak el: ez volt minden, ami a Gribojedovból megmaradt.", "A várost már sötétség lepte el.", "Lovasaink feje fölött villámok cikáztak.", "Majd a háztetőket zöld lombtenger váltotta fel.", "Csak akkor zúdult le a zápor, három óriási buborékká változtatva repülő lovasainkat."], "p": 3754}, {"t": "text", "c": ["Margarita már ismerte a repülés érzését, de a Mester csak most ízlelte meg, és meglepődött, milyen gyorsan célhoz értek, ahhoz az egy emberhez, akitől el akart búcsúzni, hiszen más nem volt, akitől elbúcsúzzék.", "Az esőfátylakon át is nyomban megismerte a Sztravinszkij-klinikát, a folyót meg a túlparti fenyvest - eleget tanulmányozta!", "Egy tisztáson ereszkedtek le, nem messze a klinikától."], "p": 3755}, {"t": "text", "c": ["- Itt várok! - mondta Azazello, karját mellén összefogva. Hol feltűnt a villámfényben, hol meg beleveszett az esős éj szürkeségébe. - Búcsúzzatok e1, de siessetek vissza!"], "p": 3756}, {"t": "text", "c": ["A Mester és Margarita leugrottak lovukról, és - mint árnyék a vízen - átrepültek a klinika kertjén.", "Még egy perc - és a Mester gyakorlott kézzel kinyitotta a 117-es szoba erkélyrácsát. Margarita követte.", "Láthatatlanul, észrevétlenül léptek be Ivanuskához a legnagyobb dörgés, villámlás közepette. A Mester megállt Ivanuska ágya mellett."], "p": 3757}, {"t": "text", "c": ["Ivanuska mozdulatlanul feküdt, mint akkor, amikor először figyelte a zivatart kényszerű pihenőhelyén.", "De most nem sírt, mint akkor.", "Amikor végre fölismerte az erkélyről belépő sötét sziluettet, felült, feléje nyújtotta kezét, és örvendezve üdvözölte: - Nini, maga az! Én meg csak várom, egyre várom!", "Hát eljött, kedves szomszéd!"], "p": 3759}, {"t": "text", "c": ["- Eljöttem - válaszolt a Mester -, de szomszédja, sajnos, tovább nem leszek. Örökre elrepülök, azért jöttem, hogy elbúcsúzzam. - Tudtam, sejtettem - suttogta Ivan, aztán megkérdezte: - Találkozott vele? - Igen, találkoztam - felelte a Mester.", "- Eljöttem, hogy elbúcsúzzam magától, mert az utóbbi időben maga volt az egyetlen ember, akivel szót értettem. Ivanuska arca felderült:"], "p": 3762}, {"t": "text", "c": ["- Örülök, hogy benézett."], "p": 3763}, {"t": "text", "c": ["Én pedig állom a szavamat: többé nem írok verset. Most más érdekel.", "- Elmosolyodott, és tébolyult, üres pillantással nézett a messzeségbe.", "- Tudja, nagyon sok mindent megértettem, mialatt itt feküdtem. Másról akarok írni."], "p": 3765}, {"t": "text", "c": ["A Mester megörült, leült Ivanuska ágya szélére, és így szólt: - Hát ez nagyszerű, igazán nagyszerű.", "Írja meg a folytatást... róla."], "p": 3767}, {"t": "text", "c": ["Ivan szeme felvillant:"], "p": 3768}, {"t": "text", "c": ["- Mért, maga nem akarja megírni? - De lehorgasztotta fejét, és zavartan hozzátette: - Vagy igen... persze... mit is kérdezek. - Riadt tekintetét a padlóra szegezte."], "p": 3769}, {"t": "text", "c": ["- Nem - szólt a Mester, és Ivanuska elváltozottnak, siketen kongónak hallotta hangját -, én többé már nem írok semmiről."], "p": 3770}, {"t": "text", "c": ["Mással leszek elfoglalva."], "p": 3771}, {"t": "text", "c": ["Az égzengést távoli fütty szelte át.- Hallja? - kérdezte a Mester."], "p": 3772}, {"t": "text", "c": ["- Dörög az ég."], "p": 3773}, {"t": "text", "c": ["- Nem, engem hívnak, itt az idő - magyarázta a Mester, és felállt az ágyról."], "p": 3774}, {"t": "text", "c": ["- Várjon!", "Még egy szót! - kérte Ivan. - Megtalálta azt az asszonyt?", "Nem pártolt el magától?"], "p": 3775}, {"t": "text", "c": ["- Itt van ő is - válaszolt a Mester, és a falra mutatott.", "A fehér falból kivált Margarita sötét alakja, és odalépett az ágyhoz.", "Lenézett a fekvő ifjúra, és szeméből részvevő bánat sugárzott."], "p": 3776}, {"t": "text", "c": ["- Szegénykém... - suttogta, és fölébe hajolt."], "p": 3777}, {"t": "text", "c": ["- Milyen szép! - mondta Ivan irigység nélkül, csendes szomorúsággal, megindultan. - Látja, minden jó, ha jó a vége.", "Nekem, bezzeg nem sikerült... - Elakadt, majd tűnődve hozzátette: - Különben meglehet, hogy így kellett lennie..."], "p": 3778}, {"t": "text", "c": ["- Így, így! - suttogta Margarita, és egészen fölébe hajolt. - Most megcsókolom magát, és minden rendbe jön, úgy lesz, ahogy lennie kell. Ezt elhiheti nekem, én már mindent átéltem, mindent tudok..."], "p": 3779}, {"t": "text", "c": ["- Az ágyon fekvő ifjú átölelte a nyakát, és Margarita megcsókolta őt."], "p": 3780}, {"t": "text", "c": ["- Isten hozzád, tanítványom - súgta a Mester alig hallhatóan, s lassan feloldódott a levegőben.", "Eltűnt, s vele együtt eltűnt Margarita is. Az erkélyrács becsukódott."], "p": 3781}, {"t": "text", "c": ["Ivant nyugtalanság fogta el.", "Felült az ágyon, riadtan tekintett körül, felnyögött, magában mormolt valamit, azután feltápászkodott az ágyról.", "A zivatar egyre hevesebben dühöngött, nyilván az kavarta fel a lelkét.", "Az is izgatta, hogy állandó csendhez szokott fülével, kiéleződött hallásával nyugtalan lépéseket, emberi hangokat hallott odakinn, zárt ajtaján túl.", "Most már remegett idegességében. - Praszkovja Fjodorovna! - szólította a felcsernőt."], "p": 3783}, {"t": "text", "c": ["Praszkovja Fjodorovna nyomban belépett, kérdőn, aggódva nézett Ivanuskára."], "p": 3784}, {"t": "text", "c": ["- Mi az, mi bántja? - kérdezte.", "- Izgatja a zivatar?", "Nincsen semmi baj...", "mindjárt segítünk... hívom az orvost..."], "p": 3785}, {"t": "text", "c": ["- Nem kell, Praszkovja Fjodorovna, ne hívja az orvost - kérte Ivan, s nyugtalan pillantása nem a felcsernőt fürkészte, hanem a falat... - Nincsen semmi különös bajom.", "Ne féljen, most már jobban tisztában vagyok a dolgokkal.", "Mondja meg inkább, mi történt odaát a szomszédban, a száztizennyolcasban?"], "p": 3786}, {"t": "text", "c": ["- A tizennyolcasban? - ismételte Praszkovja Fjodorovna, és tekintete nyugtalanul siklott ide-oda. - Semmi se történt.", "- De hangja hamisan csengett. Ivanuska nyomban észrevette, és tovább könyörgött:"], "p": 3787}, {"t": "text", "c": ["- Ugyan, ugyan, Praszkovja Fjodorovna! Maga máskor olyan igazmondó... Csak nem hiszi, hogy dühöngeni kezdek?", "Szó sincs róla, Praszkovja Fjodorovna, ettől nem kell tartania.", "Mondja meg inkább az igazat, hisz én úgyis megérzek mindent a falon át. - Praszkovja Fjodorovnának nem volt ereje, hogy féken tartsa igazmondását és jóságos szívét."], "p": 3788}, {"t": "text", "c": ["- Az imént meghalt a szobaszomszédja... - suttogta, és a villámfényben riadtan kémlelte Ivanuska arcát.", "De Ivanuskával nem történt semmi rettenetes.", "Csupán intőn fölemelte mutatóujját, és így szólt: - Tudtam!", "És azt is elhiheti nekem, Praszkovja Fjodorovna, hogy még valaki meghalt most odakinn a városban.", "Azt is tudom, hogy ki: egy asszony! - fejezte be Ivanuska titokzatos, sokatmondó mosollyal."], "p": 3790}]}