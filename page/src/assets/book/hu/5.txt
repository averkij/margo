{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "ÖTÖDIK FEJEZET", "p": 512}, {"t": "h2", "c": "A Gribojedovban történt", "p": 513}, {"t": "text", "c": ["A krémszínű, ódon, egyemeletes ház csenevész kert mélyén állt, a kertet a körúti járdától kovácsoltvas kerítés választotta el.", "A ház előtt kis aszfaltozott térség terült el, télen hóbucka magaslott rajta, melynek tetejébe lapát volt tűzve, nyáron azonban a nyári étterem legvonzóbb részét alkotta ponyvateteje alatt."], "p": 514}, {"t": "text", "c": ["A házat azért hívták \"Gribojedov-ház\"-nak, mert állítólag egykor az író* nagynénjének, bizonyos Alekszandra Szergejevna Gribojedovának tulajdonában volt.", "Hogy ez igaz-e, nem-e, ki tudná megállapítani...", "Némelyek éppenséggel aztállítják, hogy Gribojedovnak egyáltalán nem volt háztulajdonos nagynénje.", "A házat azonban mégis így nevezik.", "Egy híres moszkvai hazudozó ráadásul azt híresztelte, hogy a nagy író az emeleti oszlopos, kerek teremben olvasta fel a kanapén heverő nénikéjének Az ész bajjal jár részleteit. Egyébként tudja az ördög, az is meglehet, hogy felolvasta, ez ma már édes mindegy!"], "p": 515}, {"t": "text", "c": ["Nem mindegy ellenben, hogy a házban jelenleg az a TÖMEGÍR helyezkedik el, amelynek élén a szerencsétlen Mihail Alekszandrovics Berlioz állt - a Patriarsije Prudin történt tragikus kimenetelű balesetéig."], "p": 516}, {"t": "text", "c": ["A TÖMEGÍR tagjai egymás közt, beszélgetésben a házat sosem nevezték \"Gribojedov-ház\"-nak; csak úgy emlegették, hogy \"a Gribojedov\". \"Tegnap két óra hosszat nyüzsögtem a Gribojedovban.\" - \"No és mit sikerült elérned?\"", "- \"Kaptam egy beutalót Jaltába egy hónapra.\"", "- \"Ügyes fickó vagy!\"", "Esetleg ezt mondták: \"Menj el Berliozhoz, ma négy és öt között fogadóórát tart a Gribojedovban\" - és így tovább."], "p": 517}, {"t": "text", "c": ["A TÖMEGÍR úgy helyezkedett el a Gribojedovban, hogy annál jobbat, kedélyesebbet álmodni sem lehet.", "A belépő mindenekelőtt, akarva, nem akarva, megismerkedett a mindenféle fajta sportkörök kifüggesztett hirdetéseivel, valamint a TÖMEGÍR tagjainak csoportos meg egyéni fényképeivel; az emeletre vezető lépcső falai ugyanis ezekkel - mármint a fényképekkel - voltak telis-tele aggatva."], "p": 518}, {"t": "text", "c": ["Az emeleti egyes számú szoba ajtaján nagybetűs tábla hirdette, hogy itt székel a \"Horgász- és nyaralószakosztály\"; a táblára azonkívül élethű kárászt festettek, amint éppen bekapja a horgot."], "p": 519}, {"t": "text", "c": ["A kettes számú szoba ajtaján meglehetősen érthetetlen felirat volt látható:", "\"Egynapos alkotószabadság ügyében tessék M. V. Podlozsnajához fordulni.\""], "p": 520}, {"t": "text", "c": ["A következő ajtó tömör, ámde teljességgel érthetetlen feliratot viselt: \"Pereligino.\"", "Attól fogva a Gribojedovba becsöppent látogató csak úgy kapkodhatta a fejét a nagynéni tölgyfa ajtóin tarkálló feliratoktól: \"Feliratkozás papírkiutalásra Pokljovkina elvtársnőnél\", \"Pénztár\", \"Szkeccsírók egyéni elszámolása\". És így tovább..."], "p": 521}, {"t": "text", "c": ["Ha az ember átvágott a leghosszabbik soron, amely már lenn, a portásfülkénél kezdődött, elolvashatta a feliratot azon az ajtón, melyen pillanatonként be akart nyitni valaki: \"Lakásügyek\"."], "p": 522}, {"t": "text", "c": ["A lakásügyek után színpompás plakát következett. A következőket ábrázolta: sziklás hegy, melynek gerincén köpönyeges lovas halad, vállán puska.", "Lejjebb pálmák meg egy erkély, az erkélyen csinosan fésült fiatalember ül, aki ihletett tekintettel fel- és elnéz a messzeségbe, és töltőtollat fog a kezében. Alatta szöveg:", "\"Beutalók alkotószabadságra, két héttől (novella, elbeszélés) egy évig (regény, trilógia) terjedő időtartamra. Jalta, Szuuk-Szu, Borovoje, Cihidziri, Mahindzsauri,* Leningrád (Téli Palota).\"", "Ez előtt az ajtó előtt is sor állt, de nem olyan mérhetetlenül hosszú, legföljebb másfél száz főnyi."], "p": 523}, {"t": "text", "c": ["A továbbiakban, a Gribojedov-féle ház szeszélyes kanyarulatait, fel- meg levezető lépcsőit, zegzugait követve, még számos ajtó, felirat következett: \"Igazgatóság\", \"2., 3., 4. pénztár\", \"Szerkesztőbizottság\", \"Elnök\", \"Biliárdszoba\", többrendbeli segédhivatal, végül az a bizonyos oszlopos terem, ahol a nagynéni élvezte lángeszű unokaöccse komédiáját."], "p": 524}, {"t": "text", "c": ["A látogató - ha nem egészen gyengeelméjű - azonnal észrevette, milyen remek életük van a TÖMEGÍR szerencsés tagjainak, és lelkét azon nyomban sárga irigység kezdte marcangolni.", "Ezt követően pedig keserű szemrehányássalillette a mennybélieket, amiért születésekor nem ajándékozták meg írói tehetséggel, hiszen enélkül álmodni sem lehetett arról, hogy birtokába jusson a TÖMEGÍR széles aranyszegéllyel ellátott, illatozó, drága bőrből készült, barna tagsági igazolványa, e Moszkva-szerte ismert és nagyra becsült okmány."], "p": 525}, {"t": "text", "c": ["Ki hozhatna fel valamit az irigység védelmére?", "Kétségkívül az alantas indulatok kategóriájába sorolandó - mégis meg kell értenünk azt, a látogatót.", "Hiszen amit az emeleten látott, az még nem minden.", "Gribojedova néni házának földszintjét teljes egészében az étterem foglalta el - és micsoda étterem!", "Moszkva legjobb éttermének hírében állt, és nem érdemtelenül. Nemcsak azért, mert két hatalmas, boltozatos teremben helyezkedett el, melynek falaira asszír sörényes, lila lovak voltak festve; nemcsak azért, mert minden asztalkán színes keszkenővel letakart lámpa állt, s nem csupán azért, mert nem léphetett be akárki jöttment az utcáról, hanem főleg azért, mert fogásainak bő választékával verte Moszkva valamennyi éttermét, és e fogásokat rendkívül mérsékelt, elérhető áron juttatta ügyfeleinek."], "p": 526}, {"t": "text", "c": ["Nincsen ezért semmi meglepő az ilyen párbeszédben, amilyennek például e hitelt érdemlő sorok írója is tanúja volt a Gribojedov kovácsoltvas kerítése tövében: - Hol vacsorázol ma, Amvroszij?"], "p": 528}, {"t": "text", "c": ["- Micsoda kérdés! Természetesen itt, a Gribojedovban, drága Foka!", "Arcsibald Arcsibaldovics megsúgta, hogy ma este sőregfilé lesz au naturel!* Ínyencfalat."], "p": 529}, {"t": "text", "c": ["- Életművész vagy, Amvroszij! - sóhajtott fel a sovány, elhanyagolt külsejű Foka, akinek épp egy karbunkulus nőtt a tarkóján, és irigykedve nézett fel Amvroszijra, az aranyhajú, telt arcú, vérpiros ajkú, óriás termetű költőre."], "p": 530}, {"t": "text", "c": ["- Nincs ebben semmi életművészet - válaszolta emez. - Egyszerűen arra törekszem, hogy emberi módon éljek.", "Azt akarod mondani, Foka, hogy sőregfilét a Colosseumban is kapni?", "Igen ám, de a Colosseumban egy adag sőreg tizenhárom rubel tizenöt kopejka, nálunk meg öt ötven!", "Azonkívül a Colosseumbeli sőreg háromnapos, és a tetejébe sose tudhatod, mikor vág a szemed közé egy fürt szőlőt holmi mihaszna fiatalember, aki a Tyeatralnij projezdből csöppent oda.", "Nem, én esküdt ellensége vagyok a Colosseumnak, Foka! - mennydörgött végig az utcán a haspók költő hangja.", "- Ne is próbálj rábeszélni."], "p": 531}, {"t": "text", "c": ["- Dehogyis beszéllek rá, Amvroszij - nyekegte Foka.", "- Otthon is lehet vacsorázni."], "p": 532}, {"t": "text", "c": ["- Azt ugyan nem! - harsogta Amvroszij. - Elképzelem a feleségedet, amint a közös konyhán sőregfilét kotyvaszt neked au naturel!", "Hihihi!", "Au revoir,* Foka! - és dúdolva elindult a ponyvatetős terasz felé. Hol van a tavalyi hó!", "De a tősgyökeres moszkvaiak bizonyára még emlékeznek a híres Gribojedovra.", "Sőregfilé?", "Az semmi, drága Amvroszij, olcsó vacak.", "Hanem a kecsege, barátom, az ezüstös tálban kínálkozó kecsegeszelet, körülrakva rákfarkakkal meg friss kaviárral!", "Meg a gombapürével töltött tojás!", "Hát a szarvasgombás rigópecsenye?", "Vagy a fürj genovai módra?", "Mindössze kilenc és fél rubel!", "És ráadásul a jazz, az előzékeny kiszolgálás!", "Júliusban, mikor a családunk nyaral, bennünket azonban halaszthatatlan irodalmi ügyeink a városban tartanak, milyen érzés volt a teraszon ülni a szőlőlugas árnyékában, és a hófehér abroszon aranyló foltként a tele tányér soupe printaniére?* Emlékszik-e, Amvroszij?", "Minek is kérdem: az ajkán látom, hogy emlékszik!", "Maréna, sőreg, ugyan már!", "Hanem a mindenféle szalonkafajta, idény szerint váltakozva, a fürj, a császármadár?", "Meg a gyöngyöző ásványvíz?", "De elég, nagyon is eltérünk atárgytól...", "Utánam, olvasó!", "Azon az estén, amikor Berliozt a tragikus baleset érte, fél tizenegy órakor csak egy szobában égett a villany a Gribojedov emeletén."], "p": 534}, {"t": "text", "c": ["Tizenkét irodalmár várakozott ott egyre türelmetlenebbül Mihail Alekszandrovicsra, aki őket összehívta."], "p": 535}, {"t": "text", "c": ["Széken, asztalon, még a két ablakpárkányon is ültek a TÖMEGÍR igazgatósági szobájában, és fulladoztak a hőségtől.", "A nyitott ablakon át sem hatolt be frissítő fuvallat.", "Moszkva most lehelte ki a napközben a kövekben, az aszfaltban felgyülemlett forróságot, és már látszott, hogy az éjszaka sem hoz enyhülést.", "A pincéből, ahol az étterem konyhája működött, hagymaszag áradt, mindenki szomjas, ideges, ingerült volt."], "p": 536}, {"t": "text", "c": ["Beszkudnyikov, a regényíró - kifogástalanul öltözött, csendes ember, éber, ám ugyanakkor megfoghatatlan tekintetű - elővette zsebóráját.", "A mutató lassan a tizenegyes felé közeledett.", "Beszkudnyikov megkocogtatta az óra számlapját, és odamutatta szomszédjának, Dvubratszkij költőnek, aki az asztalon ült, és gumitalpú sárga cipőbe bújtatott lábaival harangozott unalmában."], "p": 537}, {"t": "text", "c": ["- Hát ez azért sok - dörmögte elégedetlenül."], "p": 538}, {"t": "text", "c": ["- Biztosan kinn feledkezett a Kljazmánál a selma - szólalt meg döngő mellhangján Nasztaszja Lukinyisna Nyepremenova. Moszkvai kupecek árvájából lett írónő, és harcos tengerésztörténeteket írt \"George kormányos\" álnéven."], "p": 539}, {"t": "text", "c": ["- Ugyan már! - szólt közbe élénken Zagrivov, a népszerű szkeccsek írója. - Magam is szívesebben teázgatnék egy szellős kis balkonon, ahelyett, hogy itt főjek.", "De hát nem tízre volt kitűzve az ülés?"], "p": 540}, {"t": "text", "c": ["- Kellemes lehet most odakinn a Kljazma-parton - heccelte a jelenlévőket George kormányos, tudván, hogy Pereligino, az írók Kljazma-parti nyaralófaluja mindenkinek közös bánata, érzékeny pontja.", "- Biztosan már szólnak a fülemülék.", "Én mindig jobban tudok dolgozni a városon kívül, különösen tavasszal."], "p": 541}, {"t": "text", "c": ["- Harmadik éve fizetem a tagdíjat, hogy a bazedovos feleségemet abban a paradicsomban üdültethessem, de még mindig nem ködlik semmi a láthatáron - jegyezte meg keserűen, epésen Ieronyim Poprihin, a novellista."], "p": 542}, {"t": "text", "c": ["- Kire hogy mosolyog a szerencse - dörmögte az ablakpárkányról Ababkov, a kritikus."], "p": 543}, {"t": "text", "c": ["George kormányos szúrós kis szemében öröm villant fel, zengő alt hangját ellágyítva, szelíden fuvolázta:"], "p": 544}, {"t": "text", "c": ["- Ne irigykedjünk, elvtársak.", "Nyaraló mindössze huszonkettő van, és még hét épülőben, a TÖMEGÍR-ben pedig háromezren vagyunk tagok."], "p": 545}, {"t": "text", "c": ["- Háromezer-egyszáztizenegy - helyesbített valaki a sarokból."], "p": 546}, {"t": "text", "c": ["- No látják - folytatta a Kormányos. - Mit tehetünk?", "Mi sem természetesebb, a dácsákat* a legtehetségesebbeknek utalják ki..."], "p": 547}, {"t": "text", "c": ["- A generálisoknak! - vágott bele a dolgok velejébe Gluharjov, a filmszcenárium-író."], "p": 548}, {"t": "text", "c": ["Beszkudnyikov műásítást produkált, és kivonult a szobából."], "p": 549}, {"t": "text", "c": ["- Egyedül lakik öt szobában Pereliginóban - mondta Gluharjov, alighogy Beszkudnyikov kihúzta a lábát."], "p": 550}, {"t": "text", "c": ["- Lavrovics pedig hatban! - kurjantotta Gyenyiszkin. - És az ebédlőjében tölgyfa burkolat van körös-körül a falon!"], "p": 551}, {"t": "text", "c": ["- Ugyan, most nem erről van szó - torkolta le őket Ababkov -, hanem arról, hogy mindjárt fél tizenkettő."], "p": 552}, {"t": "text", "c": ["A lárma nőttön-nőtt, már-már zendülés fenyegetett.", "Telefonáltak aközutálatnak örvendő Pereliginóba, de rossz helyre, Lavrovics dácsájába kapcsolták őket, megtudták, hogy Lavrovics kiment a folyóra, és ettől végképp feldühödtek.", "Találomra betelefonáltak a Szépirodalmi Bizottságba a 930-as mellékállomáson, de ott persze már senkit sem találtak."], "p": 553}, {"t": "text", "c": ["- Igazán telefonálhatott volna! - méltatlankodtak többen, köztük Gyenyiszkin, Gluharjov és Kvant."], "p": 554}, {"t": "text", "c": ["De hajh, hiába heveskedtek: Mihail Alekszandrovics már sehová sem telefonálhatott.", "Messze-messze a Gribojedovtól, egy ezerwattos égőkkel megvilágított hatalmas teremben, három cinkkel borított asztalon feküdt az, ami nemrégen még Mihail Alekszandrovics volt."], "p": 555}, {"t": "text", "c": ["Az egyik asztalon alvadt vérrel borított teste, tört karral és összelapított mellkassal; a másodikon a feje, kicsorbult metszőfogakkal és megtört, tágra nyílt szemekkel, amelyeket immár nem zavart a vakító világosság; a harmadikon véres rongyok halmaza: a ruhája."], "p": 556}, {"t": "text", "c": ["A lefejezett törzs mellett a következők álltak: a törvényszéki orvostan professzora, egy patologoanatómus és a proszektora, a nyomozó hatóság képviselői, meg a felesége betegágya mellől telefonon odahívott Zseldibin, Mihail Alekszandrovics Berlioz helyettese, a TÖMEGÍR másodelnöke."], "p": 557}, {"t": "text", "c": ["Zseldibinért kocsi ment, és a nyomozókkal együtt legelőször a szerencsétlenül járt irodalmár lakására vitték (ez éjféltájban történt), ahol lepecsételték a papírokat, s onnét a hullaházba."], "p": 558}, {"t": "text", "c": ["A megboldogult földi maradványait körülálló személyek most arról tanakodtak, hogy mitévők legyenek: varrják-e oda a testhez a levágott fejet, vagy pedig úgy ravatalozzák fel a Gribojedov nagytermében, hogy egyszerűen állig letakarják fekete kendővel?"], "p": 559}, {"t": "text", "c": ["Egy szó, mint száz, Mihail Alekszandrovics sehová sem tudott már telefonálni, Gyenyiszkin, Gluharjov és Kvant hiába heveskedtek, kiabáltak Beszkudnyikovval.", "Pontban éjfélkor a tizenkét irodalmár lejött az emeletről, és beült az étterembe.", "Ott ismét küldtek egy-két jókívánságot Mihail Alekszandrovics felé: a teraszon ugyanis természetesen minden asztal foglalt volt, és benn kellett vacsorázniok a szép, de fülledt termekben."], "p": 560}, {"t": "text", "c": ["És pontosan éjfélkor az elülső teremben valami dörrent, valami csörrent, és zakatolva-csilingelve rázendített, majd éles, magas férfihang ordított fel zenekísérettel: Halleluja!", "A híres Gribojedov-féle jazzband elkezdte műsorát.", "A verejtékező arcok földerültek, úgy tetszett, még a lovak is megélednek a freskón, a lámpák fényesebben világítanak - és egyszerre, mint aki letépte láncát, táncra perdült mind a két terem, majd nyomban utána a terasz is."], "p": 561}, {"t": "text", "c": ["Gluharjov egy Tamara Polumeszjac nevű költőnővel táncolt, táncolt Kvant, táncolt Zsupkov regényíró is egy sárga ruhás filmszínésznővel.", "Táncoltak továbbá a következők: Dragunszkij, Cserdakcsi, a kis köpcös Gyenyiszkin a nagy debella George kormányossal, táncolt Szemejkina-Gall, a szépséges építésznő, egy fehér darócnadrágos ismeretlen erős szorításában.", "Táncoltak a tagok és a meghívott vendégek, moszkvaiak és vidékiek, Johann kronstadti író és egy bizonyos Vitya Kuftyik Rosztovból, állítólag filmrendező, akinek fél arcát sötétlila anyajegy borította; táncoltak a TÖMEGÍR költői szakosztályának kiválóságai, név szerint Pavianov, Bogohulszkij, Szladkij, Spicskin és Adelfina Buzgyak, köztük és mellettük ismeretlen foglalkozású, kefefrizurás, vattázott vállú fiatalemberek; egy öreg szakállas, akinek szakállában egy darabka zöldhagyma akadt fenn, egy gyűrött narancssárga selyemruhás, feltűnően vérszegény, vékonydongájúleányzóval ropta."], "p": 562}, {"t": "text", "c": ["A pincérek izzadtan rohangáltak, habzó söröskrigliket egyensúlyozva fejük fölött, s közben minduntalan rekedten, ingerülten kiabáltak: \"Bocsánat, polgártárs!\" Valahol egy hang tölcséren át kommandírozott: \"Egy rablóhús! Két flekken! Egy sőreg!\"", "A magas tenor hang már nem is énekelte, hanem cifrázva vonította a Hallelujá-t. A jazzband cintányérainak zörejét időnként túlharsogta az éttermi tányérok csörömpölése; a mosogatólányok ugyanis lejtős szalagon eregették le az edényt a konyhába.", "Egy szó, mint száz: a pokol."], "p": 563}, {"t": "text", "c": ["Éjféltájban látomás tűnt fel ebben a pokolban.", "A teraszra fekete szemű, hegyes kecskeszakállú, frakkos férfiú lépett ki, és uralkodói tekintettel fogta át birodalmát.", "A jólértesültek bizalmasan azt suttogták, hogy volt idő, amikor a dalia nem frakkot viselt, hanem széles bőrtüszővel övezte fel magát, amelyből pisztolyok markolata ágaskodott, hollószárny haját vérvörös selyemkendővel kötötte le, és halálfejes fekete lobogó alatt vitorlázott egy briggen a Karibtengeren."], "p": 564}, {"t": "text", "c": ["De nem, nem, nem!", "Hazudnak a jól értesültek, Karib-tenger nincs is a világon, nem hajóznak rajta mindenre elszánt kalózok, s nem vadászik rájuk semmiféle korvett, nem terül a vízre ágyúfüst.", "Nem, nincsen semmi, nem is volt soha!", "Csak ez a nyápic hársfa van, meg a kovácsoltvas rács, s azon túl a bulvár...", "Jégdarabok úszkálnak a hűtővödörben, a szomszéd asztalnál bikafejű egyén ül, szeme vérben forog, minden szörnyű, rettenetes...", "Istenek, isteneim, mérget nekem, mérget!"], "p": 565}, {"t": "text", "c": ["És az egyik asztalka mellől felröppent a szó: \"Berlioz!\", a jazz elcsuklott, elhallgatott, mintha valaki öklével sújtott volna le rá.", "\"Mi az?", "Mi történt?\"", "- \"Berlioz!!!\"", "Felugrálnak, sikoltoznak..."], "p": 566}, {"t": "text", "c": ["Magasra csap a bánat hulláma a szörnyű hír hallatára.", "Valaki buzgólkodik, teli tüdővel bizonygatja, hogy most nyomban, ahogy együtt vannak, kollektív táviratot kell fogalmazni, és azt haladéktalanul feladni."], "p": 567}, {"t": "text", "c": ["De miféle táviratot, kérdjük, milyent és hová?", "És minek egyáltalában feladni?", "És végül is, hová, kinek?", "Mire való a távirat annak, akinek szétlapított tarkója jelenleg a kórboncnok gumikesztyűs keze közt van, és akinek nyakát a professzor épp most varrja görbe tűvel?", "Annak úgyis vége, nincs szüksége semmiféle táviratra.", "Neki már befellegzett, ne terheljük fölöslegesen a távírót."], "p": 568}, {"t": "text", "c": ["Igen, igen, neki befellegzett... de mi élünk!"], "p": 569}, {"t": "text", "c": ["Igen magasra csapott a gyász hulláma, felcsapott, felcsapott, de azután alábbhagyott.", "Valaki már visszaült asztalához, és előbb lopva, majd egyre nyíltabban, eszegélni, iszogatni kezdett.", "Elvégre miért vesszen kárba a finom cotelette de volailles?* Mit segítünk Mihail Alekszandrovicson azzal, ha éhen maradunk?", "Elvégre mi élünk!"], "p": 570}, {"t": "text", "c": ["A zongorát természetesen kulcsra zárták, a zenekar szétszéledt, egy-két újságíró elment a szerkesztőségbe nekrológot írni.", "Aztán híre terjedt, hogy Zseldibin megjött a hullaházból, fölment a megboldogult emeleti szobájába, és azon nyomban suttogni kezdték, hogy ő lesz Berlioz utóda.", "Zseldibin felhívatta az étteremből mind a tizenkét vezetőségi tagot, és a Berlioz irodájában sebtében megrendezett ülésen megvitatott velük néhány halaszthatatlan kérdést: a Gribojedov oszlopos termének feldíszítéséről, a holttest átszállításáról, a ravatalozás rendjéről meg a gyászesettel kapcsolatos néhány más problémáról."], "p": 571}, {"t": "text", "c": ["Az étterem eközben tovább élte rendes éjszakai életét, s élte volna zárásig, azaz hajnali négy óráig, ha nem jön közbe egy valóban egészen rendkívüli esemény, amely sokkal jobban megrázta a kedélyeket, mint Berlioz halálhíre.Először a Gribojedov kapuja előtt strázsáló bérkocsisok zúdultak fel!", "Hallatszott, amint egyikük felugrik a bakon, és felkiált: - A teremtésit! Oda nézzetek!"], "p": 574}, {"t": "text", "c": ["Honnét, honnét nem, abban a pillanatban a vaskerítésnél piciny lángocska villant fel, és lassan közeledett az étterem teraszához.", "Az asztaloknál ülők felálltak, és a sötétséget kémlelve meglátták, hogy a piciny lángocskával együtt fehér kísértet lépdel az étterem felé.", "Amikor már odaért a szőlőlugashoz, az emberek sóbálvánnyá meredtek, a villájukra tűzött falat hal megállt a levegőben, szemük kiguvadt.", "A portás, aki abban a pillanatban lépett ki a ruhatárból a kertbe, hogy rágyújtson, eltaposta cigarettáját, és elindult a kísértet felé, láthatóan azzal a szándékkal, hogy elállja az útját az étterem felé; de aztán mégis meggondolta magát, és megállt, bárgyún mosolyogva."], "p": 575}, {"t": "text", "c": ["A kísértet így a szőlőlugas nyílásáig érve akadálytalanul belépett a teraszra.", "És ekkor mindenki meglátta, hogy a kísértet nem kísértet, hanem Ivan Nyikolajevics Hontalan - a híres költő."], "p": 576}, {"t": "text", "c": ["Mezítláb érkezett, rongyos fehér Tolsztoj-ingben, mellére ismeretlen szentet ábrázoló papirosképecske volt tűzve biztosítótűvel; az ing alatt hosszú szárú, csíkos fehér alsónadrág.", "Kezében meggyújtott esküvői gyertya. Jobb arcán friss karmolás.", "Nehéz lenne fölmérni a teraszon támadt hallgatás mélységét.", "Az egyik pincér kezéből, a félrebillent söröskorsóból lassan csorgott a padlóra a sör."], "p": 577}, {"t": "text", "c": ["A költő feje fölé emelte a gyertyát, és hangosan köszönt:"], "p": 578}, {"t": "text", "c": ["- Üdvözöllek, barátaim! - Majd benézett a legközelebbi asztal alá, és bosszúsan megállapította: - Itt sincs!"], "p": 579}, {"t": "text", "c": ["Két hang szólalt meg. Az egyik, egy dörmögő basszus, kérlelhetetlenül kijelentette: - Delirium tremens.* Ennek is vége. A másik, egy riadt női hang, ezt mondta:"], "p": 582}, {"t": "text", "c": ["- Hogy jutott el idáig ebben az öltözékben? Hogy engedhette a rendőrség?"], "p": 583}, {"t": "text", "c": ["Az utóbbi megjegyzést Ivan Nyikolajevics is meghallotta, válaszolt is rá:"], "p": 584}, {"t": "text", "c": ["- Kétszer akartak feltartóztatni, egyszer a Szkatyertnij utcában, egyszer meg itt a Bronnaján, de átmásztam a sövényen, amint látja, az arcomat is összekarmolta!", "- Magasra tartotta a gyertyát, és emelt hangon folytatta, rekedt hangja megerősödött, indulat fűtötte át: - Testvéreim az irodalomban, hallgassátok meg szómat!", "A gonosz megjelent közöttünk!", "Fogjátok el, de mielőbb, mert beláthatatlan kárt fog okozni!"], "p": 585}, {"t": "text", "c": ["- Mi, micsoda? Mit mondott?", "Ki jelent meg? - hangzott mindenfelől."], "p": 586}, {"t": "text", "c": ["- Egy külföldi konzultáns - felelte Ivan. - És az a konzultáns a Patriarsije Prudin megölte Misa Berliozt."], "p": 587}, {"t": "text", "c": ["Ekkor a vendégek a belső termekből is kiáramlottak a teraszra, valóságos csődület támadt Ivan gyertyalángocskája körül."], "p": 588}, {"t": "text", "c": ["- Bocsánat, magyarázza meg, kérem, kissé pontosabban - szólalt meg Ivan Nyikolajevics füle mellett egy halk, udvarias hang.", "- Ki ölte meg Berliozt? - Egy külföldi professzor, konzultáns és kém - válaszolta Ivan, és fürkészve nézett körül."], "p": 590}, {"t": "text", "c": ["- Hogy hívják? Mi a neve? - hangzott a következő halk kérdés."], "p": 591}, {"t": "text", "c": ["- A neve! Az ám, ha tudnám a nevét! - kiáltott fel Ivan kétségbeesetten.", "- Nem tudtam elolvasni a névjegyét...", "Csak az első betűjére emlékszem, annyit tudok, hogy W-vel kezdődik, dupla vével...", "Milyen nevek kezdődnek W-vel? - kérdezte magától Ivan; fejéhez kapott, és mormolni kezdte: - W, wé, wa, wo,wu...", "Waschner?", "Wagner?", "Weiner?", "Wegner?", "Winter? - Haja lassan égnek meredezett a nagy erőfeszítéstől."], "p": 592}, {"t": "text", "c": ["- Wulf? - szólt közbe egy kétségbeesett női hang."], "p": 593}, {"t": "text", "c": ["Ivan dühbe gurult:"], "p": 594}, {"t": "text", "c": ["- Buta liba! - kiáltott fel, és tekintete a közbeszólót kereste. - Mi köze ehhez Wulfnak?", "Wulf nem tehet semmiről!", "Wo, wa... Nem, sehogy se jut az eszembe.", "Mondok valamit, elvtársak: telefonáljanak a rendőrségre, küldjenek ki azonnal öt motorbiciklis járőrt géppuskával, hogy fogják el a professzort.", "És ne felejtsék el közölni, hogy ketten vannak még vele; egy nyurga pepita, a csíptetője törött, meg egy kövér fekete kandúr...", "Én majd addig felkutatom a Gribojedovot, mert érzem, hogy itt kell lennie!"], "p": 595}, {"t": "text", "c": ["Nyugtalanul körülnézett, átfurakodott a körülállókon, gyertyáját lóbálta, hogy végigcsöpögött rajta a viasz, és rendre benézett az asztalok alá.", "\"Orvost!\" súgta egy hang, és csakhamar jól táplált, simára borotvált, szeretetre méltó arc, csontkeretes szemüveg jelent meg Ivan előtt."], "p": 596}, {"t": "text", "c": ["- Csillapodjék, Hontalan elvtárs! - kérlelte az arc, vidám, szinte ujjongó hanglejtéssel.", "- Önt megrendítette a mindnyájunk által szeretett Mihail Alekszandrovics... röviden: Misa Berlioz halála.", "Mi sem természetesebb, ezt mindannyian megértjük. Nyugalomra, pihenésre van szüksége.", "Az elvtársak hazakísérik, ágyba fektetik, kialussza magát..."], "p": 597}, {"t": "text", "c": ["- El kell fogni a professzort, nem érted, te marha? - vicsorgott rá Ivan dühösen.", "- Te meg itt feltartasz a hülye locsogásoddal."], "p": 598}, {"t": "text", "c": ["- Már engedje meg, Hontalan elvtárs... - pirult-hüledezett a jól táplált ábrázat, és láthatóan már megbánta, hogy beavatkozott a dologba."], "p": 599}, {"t": "text", "c": ["- Nem engedem meg, és legkevésbé teneked, te emeletes barom! - szólt Ivan Nyikolajevics fojtottan, gyűlölködve."], "p": 600}, {"t": "text", "c": ["Arca eltorzult, a gyertyát gyorsan átvette jobb kezéből a bal kezébe, és jobbját meglendítve, hatalmas pofont kent le a részvevő ábrázatra."], "p": 601}, {"t": "text", "c": ["Ekkor többeknek eszébe jutott, hogy le kéne fogniok Ivant - és rávetették magukat.", "A gyertya kialudt, a jól tápláltról leesett a szemüveg, és abban a pillanatban el is taposták.", "Ivan félelmetes csatakiáltást bocsátott ki a torkán, mely egészen a bulvárig elhatolt, harcra tüzelve a lelkeket - és védekezni kezdett.", "Az asztalokról csörömpölve hullott le az edény, nők sikoltoztak."], "p": 602}, {"t": "text", "c": ["Mialatt a pincérek törülközőkkel megkötözték a költőt, a ruhatárban a következő párbeszéd folyt a briggkapitány meg a portás közt."], "p": 603}, {"t": "text", "c": ["- Nem láttad, hogy alsónadrágban van? - kérdezte a kalóz dermesztő nyugalommal."], "p": 604}, {"t": "text", "c": ["- De mit tehettem volna, Arcsibald Arcsibaldovics? - védekezett a portás remegve. - Muszáj beeresztenem, ha egyszer tagja a TÖMEGÍR-nek!"], "p": 605}, {"t": "text", "c": ["- Láttad vagy nem láttad, hogy alsónadrágban van? - ismételte a kalóz."], "p": 606}, {"t": "text", "c": ["- Mit csináljak, Arcsibald Arcsibaldovics? - mentegetőzött a portás egyre vörösebb arccal.", "- Hiszen értem én a dolgot, a teraszon hölgyek is ülnek..."], "p": 607}, {"t": "text", "c": ["- Nem a hölgyekről van szó, a hölgyeknek ez édes mindegy - ripakodott rá a kalóz, és a szó szoros értelmében felnyársalta a tekintetével. - De a rendőrségnek nem mindegy!", "Gatyás férfi Moszkva utcáin csupán egyetlenegy esetben közlekedhet, tudniillik rendőri kísérettel, és csupán egyetlenegy helyre mehet: az őrszobára!", "Neked pedig mint portásnak tudnod kell, hogy ha gatyás férfit látsz, haladéktalanul fütyülnöd kell.", "Megértetted?"], "p": 608}, {"t": "text", "c": ["Hallod, mi folyik a teraszon? A portás, aki már azt se tudta, fiú-e vagy lány, meghallotta a teraszról behatolóhangzavart, edénycsörömpölést, női sikolyokat."], "p": 609}, {"t": "text", "c": ["- Nos, milyen büntetést érdemelsz ezért? - folytatta a kalózkapitány."], "p": 610}, {"t": "text", "c": ["A portás arcbőre bíborlilára vált, mint a tífuszos betegé, szeme megüvegesedett.", "Úgy rémlett neki, hogy Arcsibald Arcsibaldovics oldalt elválasztott hollófekete haját lángvörös selyem födi el, a frakk, a keményített ingmell eltűnik, s a bőrtüszőből pisztoly markolata ágaskodik elő.", "Már látta magát felakasztva a főárbocra...", "Látta a tulajdon kicsüngő nyelvét, vállára bukott, élettelen fejét, még a hullámok csobbanását is hallotta a hajó oldalán.", "Térde megroggyant.", "A kalózkapitány ekkor megszánta, és eloltotta villámló tekintetét."], "p": 611}, {"t": "text", "c": ["- Vigyázz magadra, Nyikolaj, ez az utolsó eset!", "Ilyen portás nekünk nem kell, ingyen se!", "Elmehetsz templomszolgának. - Ezzel elintézvén az ügyet, a kalózkapitány gyors, pattogó, pontos parancsszavakat osztogatott: - Pantyelejt a büféből.", "Rendőrt. Jegyzőkönyvet. Autót. Az elmeklinikára. - És hozzátette: - Máskor fütyülj."], "p": 612}, {"t": "text", "c": ["Negyedóra sem telt bele, és a megdöbbent publikum nemcsak az étteremben, hanem a bulváron meg a Gribojedov kertjére néző házak ablakaiból is láthatta, amint Pantyelej, a portás, egy rendőr, egy pincér és egy Rjuhin nevű költő múmiaformán bepólyált fiatalembert visz ki a Gribojedov kapuján, a fiatalember könnyezve zokog, köpköd - Rjuhint igyekszik megcélozni -, és bömbölve ordítja végig a bulváron:"], "p": 613}, {"t": "text", "c": ["- Marhák!..."], "p": 614}, {"t": "text", "c": ["A teherautó sofőrje dühösen beindítja a motort.", "Mellette egy bérkocsis nógatja a lovát, orgonaszínű gyeplőszárral csapkodja a farát, és így biztatja a sofőrt:"], "p": 615}, {"t": "text", "c": ["- Én tudom az utat!", "Vittem már utast a psziátriára!"], "p": 616}, {"t": "text", "c": ["Körös-körül a sokaság zúgva kommentálja a példátlan eseményeket. Egyszóval: ocsmány, fertelmes, parázs, disznó módon érdekes botrány kerekedett, amely csak akkor ért véget, amikor a teherautó elvitte a szerencsétlen Ivan Nyikolajevicset, s vele a rendőrt, Pantyelejt meg Rjuhint."], "p": 617}]}