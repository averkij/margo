{"head": {"author": "MIHAIL BULGAKOV", "title": "A MESTER ÉS MARGARITA"}, "body": [{"t": "h2", "c": "HUSZONKILENCEDIK FEJEZET", "p": 3593}, {"t": "h2", "c": "A Mester és Margarita sorsa beteljesül", "p": 3594}, {"t": "text", "c": ["Napszálltakor, magasan a város felett, ketten álltak egy mintegy másfélszáz esztendeje épült ház, Moszkva egyik legszebb épülete tetőteraszán: Woland és Azazello.", "Lentről, az utcáról nem voltak láthatók, a gipszvázákkal, gipszvirágokkal díszített balusztrád eltakarta őket az illetéktelen pillantások elől.", "Ők azonban beláthatták az egész várost."], "p": 3595}, {"t": "text", "c": ["Woland szokott fekete csuháját viselte; összecsukható széken ült, hosszú, széles spádéját a terasz két kőlapja közé döfte be függőlegesen, olyasformán, hogy napórául szolgált.", "A spádé árnyéka lassan, feltartóztathatatlanul hosszabbodott, s egyre közeledett a sátán fekete cipellőjéhez.", "Woland öklére támasztotta hegyes állát, görnyedten ült a taburetten egyik lábát maga alá húzva, úgy nézte merően a paloták, óriási házak és lebontásra ítélt viskók eléje terülő tengerét.", "Azazello is letette modern ruházatát, azaz zakóját, keménykalapját, lakkcipőjét, talpig feketébe volt öltözve, akárcsak Woland; mozdulatlanul állt ura és parancsolója mellett, és ő sem vette le szemét a városról."], "p": 3596}, {"t": "text", "c": ["Woland szólalt meg elsőnek:"], "p": 3597}, {"t": "text", "c": ["- Érdekes város, ugye?"], "p": 3598}, {"t": "text", "c": ["Azazello nyugtalanul fészkelődött: - Nekem Róma jobban tetszik, Messire - mondta tisztelettudóan."], "p": 3600}, {"t": "text", "c": ["- Ez ízlés dolga - jegyezte meg Woland, majd kisvártatva ismét megszólalt: - Mit jelent az a nagy füst amott a bulváron?"], "p": 3603}, {"t": "text", "c": ["- Ég a Gribojedov - válaszolta Azazello."], "p": 3604}, {"t": "text", "c": ["- Feltehetően az a két elválaszthatatlan jómadár, Korovjov meg Behemót ügyködött ottan?"], "p": 3605}, {"t": "text", "c": ["- Semmi kétség, Messire."], "p": 3606}, {"t": "text", "c": ["Elhallgattak mindketten, s a tetőteraszról elnézték, amint a bérházak felső emeletein a nyugatra néző ablakokban vakító napfényszilánkok gyúltak ki.", "Woland szeme ugyanúgy égett, mint azok az ablakok, pedig háttal ült a leáldozó napnak."], "p": 3607}, {"t": "text", "c": ["Figyelmét akkor egy kerek torony vonta magára, amely mögötte emelkedett ki a háztetőből.", "A körbástya falából sárfoltos, rongyos chitonba öltözött, komor arcú férfi lépett ki; fekete szakálla volt, lábán maga készítette szandál."], "p": 3608}, {"t": "text", "c": ["- Ejha! - kiáltott fel Woland, és csúfondárosan tekintett a jövevényre. - Tégedaztán igazán nem vártalak!", "Mi járatban vagy, hívatlan vendég?"], "p": 3609}, {"t": "text", "c": ["- Hozzád jöttem, gonoszság szelleme, árnyak fejedelme - válaszolta az érkező, és összevont szemöldöke alól dühösen méregette Wolandot."], "p": 3610}, {"t": "text", "c": ["- Ha hozzám jöttél, miért nem kívánsz jó napot, valaha-volt vámszedő? - rivallt rá Woland."], "p": 3611}, {"t": "text", "c": ["- Mert azt szeretném, ha leáldozna a napod - válaszolta a jövevény orcátlanul."], "p": 3612}, {"t": "text", "c": ["- Pedig bele kell törődnöd - válaszolta Woland, és ajkát gúnyos mosolyra húzta. - Mihelyt megjelentél itt a tetőn, máris elvetetted a sulykot. Megmondom, miben van a hiba: a hanghordozásodban.", "Úgy ejtetted ki a szavakat, mintha nem ismernéd el az árnyékot, sem a gonoszságot.", "De légy szíves egy pillanatig eltűnődni a kérdésen: mivé lenne az általad képviselt jó, ha nem volna gonosz, és hogyan festene a föld, ha eltűnne róla az árnyék?", "Hiszen árnyékot vet minden tárgy, minden ember, kivétel nélkül.", "Itt van például a domb árnyéka.", "Csak nem akarod megkopasztani a földgolyót, hogy eltávolítsál róla minden fát, minden élőlényt, csak azért, hogy fantáziád kielégítsd, és elgyönyörködhess a kopár fényben?", "Ostoba vagy."], "p": 3613}, {"t": "text", "c": ["- Nem óhajtok veled vitatkozni, vén szofista - felelte Lévi Máté."], "p": 3614}, {"t": "text", "c": ["- Nem is volnál rá képes, hogy velem vitatkozzál, mert, amint már említettem, ostoba vagy - torkolta le Woland, majd megkérdezte: - Nos, miért jöttél? Mondd el röviden, ne untass."], "p": 3615}, {"t": "text", "c": ["- Ő küldött."], "p": 3616}, {"t": "text", "c": ["- És mit üzen általad, te rabszolga?"], "p": 3617}, {"t": "text", "c": ["- Nem vagyok rabszolga. A tanítványa vagyok - felelte Lévi Máté egyre dühösebben."], "p": 3618}, {"t": "text", "c": ["- Más-más nyelven beszélünk, mint mindig, de ez mit sem változtat azon, amiről beszélünk - állapította meg Woland.", "- Nos?..."], "p": 3619}, {"t": "text", "c": ["- Elolvasta a Mester regényét - mondta Lévi Máté. - És arra kér, vedd magadhoz a Mestert, Margaritájával együtt, és jutalmazd őket örök nyugalommal.", "Nem túlságosan nehéz feladat ez neked, gonoszság szelleme?"], "p": 3620}, {"t": "text", "c": ["- Nekem semmi sem nehéz, ezt jól tudod - válaszolta Woland, s rövid szünet után megkérdezte: - De miért nem veszitek őt magatokhoz, a fénybe? - Mert nem érdemli meg a fényt."], "p": 3621}, {"t": "text", "c": ["Nyugodalmat érdemel - válaszolta Lévi csüggedten."], "p": 3622}, {"t": "text", "c": ["- Mondd meg, hogy meglesz - felelte Woland, és felvillanó szemmel ráförmedt Lévire: - Most pedig hagyjál magunkra."], "p": 3623}, {"t": "text", "c": ["- Uram kéreti, hogy az asszonyt, aki szereti a Mestert, és érette szenvedett, szintén vegyétek magatokhoz - fordult Lévi Máté Wolandhoz, s most először könyörgőre vált a hangja."], "p": 3624}, {"t": "text", "c": ["- Nélküled nem is jutott volna eszünkbe!", "Hordd el magad."], "p": 3625}, {"t": "text", "c": ["Lévi Máté eltűnt, Woland pedig magához intette Azazellót, és kiadta a parancsot:"], "p": 3626}, {"t": "text", "c": ["- Szállj el hozzájuk, intézz el mindent."], "p": 3627}, {"t": "text", "c": ["Azazello elhagyta a teraszt, Woland magára maradt, de nem hosszú időre.", "A terasz kőlapjain léptek kopogtak, élénk hangok szólaltak meg - és Woland előtt megjelent Korovjov és a Behemót.", "Az utóbbinál nem volt benzinfőző, másféle tárgyakkal volt megrakodva. Hóna alatt kisebbfajta tájképet hozott aranykeretben, karján félig megégett fehér szakácsköpeny volt átvetve, másik kezében pedig egy egész lazacot szorongatott, bőröstül, farkastul.", "Mindketten égésszagot árasztottak, a Behemót pofája csupa korom volt, sapkája ismegpörkölődött."], "p": 3628}, {"t": "text", "c": ["- Üdvözöljük, Messire! - harsogta a két féktelen tréfacsináló, és a Behemót meglóbálta a lazacot."], "p": 3629}, {"t": "text", "c": ["- Jól néztek ki - jegyezte meg Woland."], "p": 3630}, {"t": "text", "c": ["- Képzelje, Messire! - kiáltotta Behemót élénken, örvendezve. - Hullarablónak néztek!"], "p": 3631}, {"t": "text", "c": ["- Ami azt illeti - válaszolta Woland a tájképre meredve -, a magaddal hozott tárgyakból is valami effélére lehetne következtetni."], "p": 3632}, {"t": "text", "c": ["- Elhinné-e, Messire... - kezdte volna a Behemót átszellemülten."], "p": 3633}, {"t": "text", "c": ["- Nem, nem hiszem - vágta el kurtán Woland."], "p": 3634}, {"t": "text", "c": ["- Esküszöm, Messire, hősi erőfeszítéseket tettem, hogy mentsem, ami menthető, védjem, ami védhető."], "p": 3635}, {"t": "text", "c": ["- Mondd meg inkább, mitől gyulladt ki a Gribojedov? - kérdezte Woland."], "p": 3636}, {"t": "text", "c": ["Mindketten, a Behemót is, meg Korovjov is, széttárták kezüket, szemüket égnek emelték, a Behemót pedig felkiáltott:"], "p": 3637}, {"t": "text", "c": ["- Fogalmam sincs!", "Csendben, békésen üldögéltünk, falatoztunk..."], "p": 3638}, {"t": "text", "c": ["- ...és egyszer csak: piff-puff! - vágott közbe Korovjov. - Lövések dördültek.", "Az ijedtségtől félőrülten futásnak eredtünk, rohantunk végig a bulváron, üldözőink utánunk. Eljutottunk Tyimirjazevig..."], "p": 3639}, {"t": "text", "c": ["- De a kötelességérzet legyőzte félelmünket - vette át ismét a szót a Behemót -, és visszamentünk a Gribojedovba."], "p": 3640}, {"t": "text", "c": ["- Ahá, egyszóval visszamentetek - bólintott Woland. - És akkor az épület természetesen porrá égett."], "p": 3641}, {"t": "text", "c": ["- Porrá! - erősítette meg Korovjov búsan. - Szó szerint porrá, ahogy igen találóan méltóztatott megjegyezni, Messire.", "Por és hamu maradt csak belőle."], "p": 3642}, {"t": "text", "c": ["Behemót tovább szőtte az elbeszélés fonalát: - Berohantam az ülésterembe, abba az oszlopos helyiségbe, mert azt reméltem, sikerül kimentenem valami értékeset.", "Mondhatom, Messire, a feleségem, mármint ha volna feleségem, hússzor is abban a veszélyben forgott volna, hogy özvegyen marad.", "De szerencsére nem vagyok nős, és megmondom őszintén, boldog vagyok, hogy nem házasodtam meg!", "Ugyan ki cserélné föl szívesen szabad agglegényéletét a házasság terhes igájával?..."], "p": 3643}, {"t": "text", "c": ["- Megint összehordasz hetet-havat - korholta Woland."], "p": 3644}, {"t": "text", "c": ["- Megértettem, és a tárgyra térek - válaszolta a kandúr. - Igenis kérem, tehát itt ez a kis tájképecske!", "Egyebet nem tudtam kihozni a teremből, a láng az arcomba csapott.", "Aztán beszaladtam az éléstárba, elhoztam ezt a lazacot.", "Kiszaladtam a konyhába, megmentettem ezt a fehér köpenyt.", "Azt tartom, Messire, hogy megtettem mindent, ami tőlem telik, és nem tudom mire magyarázni arcának szkeptikus kifejezését."], "p": 3645}, {"t": "text", "c": ["- És mit csinált Korovjov, mialatt te fosztogattál? - tudakolta Woland."], "p": 3646}, {"t": "text", "c": ["- Én a tűzoltóknak segédkeztem, Messire - válaszolta Korovjov, szakadt pantallójára mutatva."], "p": 3647}, {"t": "text", "c": ["- Nos, ha már így történt, új épületet kell emelni a Gribojedov helyén."], "p": 3648}, {"t": "text", "c": ["- Fölépítik, Messire, ezt teljes biztonsággal merem állítani - bizonygatta Korovjov."], "p": 3649}, {"t": "text", "c": ["- Akkor csak azt kell remélnünk, hogy szebb lesz, mint a régi - jegyezte meg Woland."], "p": 3650}, {"t": "text", "c": ["- Szebb lesz! - ígérte Korovjov."], "p": 3651}, {"t": "text", "c": ["- Nekem elhiheti, Messire - erősítette meg a kandúr. - Szakképzett jósvagyok."], "p": 3652}, {"t": "text", "c": ["- Mindenesetre megjelentünk, Messire, és várjuk parancsait! - mondta Korovjov kellő tisztelettel."], "p": 3653}, {"t": "text", "c": ["Woland felállt, odalépett a balusztrádhoz, és soká, soká nézett el a messzeségbe szótlanul, magányosan, kíséretének hátat fordítva.", "Aztán visszaült kisszékére, és így szólt:"], "p": 3654}, {"t": "text", "c": ["- Semmiféle parancsom nincsen. Teljesítettetek mindent, amit rátok bíztam, egyelőre nem tartok igényt további szolgálataitokra.", "Pihenhettek.", "Zivatar közeledik, nemsokára indulunk."], "p": 3655}, {"t": "text", "c": ["- Nagyon jó, Messire! - mondta a két pernahajder; azzal eltűntek a tetőterasz közepén magasló kerek torony mögött."], "p": 3656}, {"t": "text", "c": ["A Woland megjósolta zivatar fellegei már gyülekeztek a látóhatáron.", "Nyugat felől fekete felhő támadt, és félbevágta a napot. Csakhamar egészen eltakarta.", "A teraszon hűvös szellő söpört végig. Elfeketült az ég."], "p": 3657}, {"t": "text", "c": ["A nyugatról érkező sötétség egészen eltakarta az óriási várost.", "Eltűntek a hidak, a paloták.", "Minden elveszett, mintha soha nem is létezett volna.", "Tüzes fonal szaladt végig az égen. Azután óriási mennydörgés rázta meg a várost.", "A dörgés megismétlődött, és megindult a zivatar, melynek sötétjében Wolandnak nyoma veszett."], "p": 3658}]}