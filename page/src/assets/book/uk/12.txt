{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 12", "p": 1184}, {"t": "h2", "c": "Чорна магія та її викриття", "p": 1185}, {"t": "text", "c": ["Маленький чоловік у дірявому жовтому котелку і з грушкуватим малиновим носом, у картатих штанях і лакованих черевиках в’їхав на сцену Вар’єте на звичайному двоколісному велосипеді.", "Під звуки фокстроту він зробив коло, а потім видав звитяжний поклик, від якого велосипед став дибки.", "Проїхавшись на одному задньому колесі, чоловічок перекинувся догори ногами, вхитрився на ходу відкрутити переднє колесо й пустити його за лаштунки, а далі став рухатись на одному колесі, крутячи педалі руками."], "p": 1186}, {"t": "text", "c": ["На високій металевій щоглі з сідлом нагорі та з одним колесом виїхала огрядна блондинка в трико й спідничці, всіяній срібними зірками, і стала їздити колом.", "Зустрічаючись з нею, чоловічок видавав вітальні оклики й ногою знімав з голови котелка."], "p": 1187}, {"t": "text", "c": ["Нарешті, прикотив малюк років восьми із старечим обличчям і засновигав між дорослими на крихітній двоколісці, до якої був прилаштований величезний автомобільний ріжок. Зробивши декілька петель, увесь гурт під тривожний дріб барабана з оркестри підкотився до самого краю сцени, і глядачі перших рядів охнули та сахнулися, тому що публіці здалося, що уся трійця зі своїми машинами загримотить до оркестри."], "p": 1189}, {"t": "text", "c": ["Та велосипеди зупинилися якраз тієї миті, коли передні колеса вже нависли, щоб зіслизнути до безодні на голови музикантам.", "Велосипедисти з гучним окриком «Ап!» зіскочили з машин і розкланялись, причому блондинка посилала публіці поцілунки рукою, а малюк просурмив кумедний сигнал на своєму ріжкові."], "p": 1190}, {"t": "text", "c": ["Оплески струснули будівлею, блакитна завіса пішла з двох боків і запнула велосипедистів, зелені вогні з написом «Вихід» біля дверей погасли, а в павутинні трапецій під склепінням, як сонце, спалахнули білі кулі. Настав антракт перед останнім відділенням."], "p": 1191}, {"t": "text", "c": ["Єдиною людиною, яку аж ніяк не обходили велосипедні чудеса сім’ї Джуллі, був Григорій Данилович Римський.", "Одинцем він сидів у своєму кабінеті, кусав тонкі губи, а лицем його раз-у-раз перебігали сіпавки.", "До незвичайного зникнення Лиходєєва додалося цілком непередбачене зникнення адміністратора Варенухи."], "p": 1192}, {"t": "text", "c": ["Римському було відомо, куди він пішов, але він пішов і… не прийшов назад!", "Римський знизував плечима й шепотів сам до себе: — Але ж за віщо?!"], "p": 1194}, {"t": "text", "c": ["І, дивна річ, такій діловій людині як фіндиректор, найпростіше було б зателефонувати туди, куди подався Варенуха, і довідатися, що з ним сталося, а тим часом він до десятої години вечора не міг примусити себе зробити це."], "p": 1195}, {"t": "text", "c": ["О десятій годині, зробивши над собою суте насильство, Римський зняв слухавку з апарата й тут пересвідчився в тому, що телефон його мертвий.", "Кур’єр доповів, що й інші апарати в будинку зіпсувалися.", "Ця, звичайно, прикра, та не надприродна подія чомусь остаточно приголомшила фіндиректора, але водночас і втішила: відпала потреба телефонувати."], "p": 1196}, {"t": "text", "c": ["У той час, як над головою фіндиректора спалахнула й заблимала червона лямпочка, що сповіщала про початок антракту, прийшов кур’єр, який повідомив, що приїхав іноземний артист.", "Фіндиректора чомусь сіпнуло, і, ставши вже геть чорнішим за ту хмару, він подався за лаштунки, щоб повітати гастролера, оскільки більше вітати було нікому."], "p": 1197}, {"t": "text", "c": ["До великої ґримерні з коридору, де вже тріщали сигнальні дзвінки, під усілякими приводами заглядали цікаві.", "Тут були фокусники в яскравих халатах та в чалмах, ковзаняр у білій в’язаній куртці, блідий від пудри оповідач і ґример."], "p": 1198}, {"t": "text", "c": ["Прибула знаменитість вразила усіх своїм небаченої довжини фраком дивного крою й тим, що з’явилася в чорній напівмасці.", "Та найдивнішим за все були двоє супутників чорного мага: довгий картатий в тріснутому пенсне та чорний гладкий кіт, який, увійшовши до ґримерні на задніх лапах, цілком невимушено сів на диван, мружачись на оголені ґримувальні лямпіони."], "p": 1199}, {"t": "text", "c": ["Римський силкувався зобразити на обличчі усмішку, через що воно зробилося кисле і зле, розкланявся з безмовним магом, який сидів поруч із котом на дивані.", "Рукостискання не було.", "Зате безчельний картатий сам відрекомендувався фіндиректорові, назвавши себе «їхній помічник».", "Ця обставина здивувала інспектора, і знову ж таки прикро: у контракті абсолютно нічого не згадувалось про жодного помічника."], "p": 1200}, {"t": "text", "c": ["Вкрай силувано й сухо Григорій Данилович провідався в картатого, що звалився йому на голову, про те, де апаратура артиста."], "p": 1201}, {"t": "text", "c": ["— Алмазе ви наш небесний, найдорогоцінніший пане директоре, — деренчливим голосом відповів помічник мага, — наша апаратура завсігди при нас. Ось вона!", "Айн, цвай, драй! — І, покрутивши перед очима Римського вузлуватими пальцями, несподівано витяг із-за вуха в кота власний Римського золотий годинник з ланцюжком, що передтим був у фіндиректора в жилетній кишені під застібнутим піджаком та з прошморгнутим крізь петельку ланцюжком."], "p": 1202}, {"t": "text", "c": ["Римський мимохіть схопився за живіт, присутні ахнули, а ґример, який заглядав у двері, похвально крекнув."], "p": 1203}, {"t": "text", "c": ["— Ваш годинничок?", "Прошу одержати, — зухвало посміхаючись, сказав картатий і на брудній долоні подав розгубленому Римському його власність."], "p": 1204}, {"t": "text", "c": ["— З такими до трамваю не сідай, — тихо й весело шепнув оповідач ґримерові."], "p": 1205}, {"t": "text", "c": ["Та кіт встругнув штуку ліпшу проти номера з чужим годинником.", "Несподівано підвівшись з дивана, він на задніх лапах підійшов до піддзеркального столика, передньою лапою витяг корка з карафи, налив води у склянку, випив її, встромив корка на місце і ґримувальною ганчіркою втер вуса."], "p": 1206}, {"t": "text", "c": ["Тут ніхто навіть не ахнув, лише роти пороззявляли, а ґример захоплено прошепотів: — Ай, кляса!"], "p": 1208}, {"t": "text", "c": ["Тут утретє тривожно загриміли дзвінки, і всі, збуджені в передсмаку цікавого номера, посунули з ґримерні геть."], "p": 1209}, {"t": "text", "c": ["За хвилину в глядачевій залі згасли кулі, спалахнула й дала червонястий відлиск на низ завіси рампа, і в освітленій прощілині завіси з’явився перед публікою огрядний, веселий як дитя чоловік із голеним обличчям, в пом’ятому фраку та несвіжій білизні.", "Це був добре відомий усій Москві конферансьє Жорж Бенґальський."], "p": 1210}, {"t": "text", "c": ["— Отже, громадяни, — заговорив Бенґальський, всміхаючись усмішкою немовляти, — зараз перед вами виступить… — тут Бенґальський перервав сам себе й заговорив з інакшими інтонаціями: — Я бачу, що кількість публіки до третього відділення ще збільшилася.", "В нас сьогодні половина міста!", "Якось днями зустрічаю приятеля й кажу йому: «Чом не завітаєш до нас?", "Вчора в нас була половина міста».", "А він мені відповідає: «А я мешкаю в другій половині!» — Бенґальський зробив павзу, сподіваючись, що станеться вибух сміху, але позаяк ніхто не засміявся, то повів далі: —…Отже, виступить знаменитий іноземний артист мосьє Волянд із сеансом чорної магії!", "Ну, ми ж бо з вами розуміємо, — тут Бенґальський усміхнувся мудрою усмішкою, — що її зовсім не існує на світі, і що вона є нічим іншим як забобоном, а просто маестро Волянд високою мірою володіє технікою фокусу, що й буде видно з найбільш цікавої частини, тобто викриття цієї техніки, а позаяк ми усі як один і за техніку, і за її викриття, то попросимо пана Волянда!"], "p": 1211}, {"t": "text", "c": ["Вимовивши усю цю ахінею, Бенґальський зціпив обидві руки долоня до долоні й привітно замахав ними в проріз завіси, через що вона, тихо шурхотячи, і розійшлася в боки."], "p": 1212}, {"t": "text", "c": ["Вихід мага з його довгим помічником і котом, який ступив на сцену на задніх лапах, дуже сподобався авдиторії. — Крісло мені, — негучно наказав Волянд, і тієї ж миті, не знати як і звідки, на сцені з’явилося крісло, в якому й всадовився маг. — Скажи мені, люб’язний Фаґоте, — провідався Волянд в картатого ґаєра, котрий мав, очевидно, й інше найменування, окрім «Коров’єв», — як на твій погляд, ачей московське народонаселення суттєво змінилося?"], "p": 1214}, {"t": "text", "c": ["Маг поглянув на принишклу, вражену появою крісла з повітря, авдиторію."], "p": 1215}, {"t": "text", "c": ["— Саме так, мессіре, — неголосно відповів Фаґот-Коров’єв."], "p": 1216}, {"t": "text", "c": ["— Правда твоя.", "Городяни дуже змінилися, зовнішньо, я кажу, як втім і саме місто.", "Про костюми годі вже й казати, та з’явились ці… як їх… трамваї, автомобілі…"], "p": 1217}, {"t": "text", "c": ["— Автобуси, — шанобливо підказав Фаґот."], "p": 1218}, {"t": "text", "c": ["Публіка уважно слухала цю розмову, гадаючи, що вона є прелюдією до магічних фокусів.", "Лаштунки були забиті акторами й робітниками сцени, й поміж їхніми обличчями виднілося напружене, бліде обличчя Римського."], "p": 1219}, {"t": "text", "c": ["Фізіономія Бенґальського, що притулився ізбоку сцени, стала виказувати подив.", "Він ледь-ледь підвів брову і, скориставши з павзи, промовив:"], "p": 1220}, {"t": "text", "c": ["— Іноземний артист висловлює своє захоплення Москвою, що виросла з технічного погляду, а також і москвичанами, — тут Бенґальський двічі всміхнувся, спершу партерові, а потім ґалереї."], "p": 1221}, {"t": "text", "c": ["Волянд, кіт і Фаґот повернули голови в бік конферансьє."], "p": 1222}, {"t": "text", "c": ["— Хіба я висловив захоплення? — спитав маг у Фаґота."], "p": 1223}, {"t": "text", "c": ["— Аж ніяк, мессіре, ви жодного захоплення не висловлювали, — відповів той."], "p": 1224}, {"t": "text", "c": ["— То що ж каже цей чоловік?"], "p": 1225}, {"t": "text", "c": ["— А він попросту збрехав! — гучно, на весь театр оголосив картатий помічник і, звернувшись до Бенґальського, докинув: — Вітання вам, громадянине, збрехамши!"], "p": 1226}, {"t": "text", "c": ["З ґалереї хлюпнуло смішком, а Бенґальський здригнувся й вирячив очі."], "p": 1227}, {"t": "text", "c": ["— Та мене, звісно, не стільки цікавлять автобуси, телефони та інша…"], "p": 1228}, {"t": "text", "c": ["— Апаратура! — підказав картатий."], "p": 1229}, {"t": "text", "c": ["— Саме так, дякую, — поволі тягнув маг тяжким басом, — скільки куди більш важливе питання: чи змінилися ці городяни внутрішньо?"], "p": 1230}, {"t": "text", "c": ["— Так, це найважливіше питання, мосьпане."], "p": 1231}, {"t": "text", "c": ["У лаштунках стали переглядатися й знизувати плечима, Бенґальський стояв червоний, а Римський був блідий.", "Та тут, неначе відгадавши початок тривоги, маг сказав: — Одначе ми заговорилися, дорогий Фаґоте, а публіка починає нудитися. Покажи нам на почин що-небудь простеньке."], "p": 1233}, {"t": "text", "c": ["Заля полегшено ворухнулася.", "Фаґот і кіт розійшлися в різні боки по рампі. Фаґот клацнув пальцями, хвацько крикнув: — Три, чотири! — піймав з повітря колоду карт, стасував її і стрічкою пустив котові.", "Кіт стрічку перехопив і пустив її назад.", "Атласна змія фуркнула, Фаґот розтулив рота, як пташа, і усю її, карта по карті, заковтав."], "p": 1235}, {"t": "text", "c": ["По цьому кіт розкланявся, шаркаючи правою задньою лапою, і викликав неймовірний аплодисмент."], "p": 1236}, {"t": "text", "c": ["— Кляса, кляса! — захоплено кричали за лаштунками."], "p": 1237}, {"t": "text", "c": ["А Фаґот тицьнув пальцем у партер і проголосив: — Колода ця теперечки, шановні громадяни, лежить у сьомому ряду в громадянина Парчевського, якраз між трьохрублівкою й повісткою про виклик до суду в справі виплати аліментів громадянці Зельковій."], "p": 1239}, {"t": "text", "c": ["У партері заворушилися, стали підноситись, і, нарешті громадянин, якого, справді, звали Парчевським, геть зашарілий зі здивування, витяг з гаманця колоду й став тицькати нею в повітря, не знаючи, що з нею робити."], "p": 1240}, {"t": "text", "c": ["— Нехай вона зостанеться вам на згадку! — прокричав Фаґот.", "— Недарма ж ви казали учора за вечерею, що якби не покер, то життя ваше в Москві було б геть нестерпне."], "p": 1241}, {"t": "text", "c": ["— Стара пісня, — почулося з ґалерки, — цей у партері з тієї ж компанії."], "p": 1242}, {"t": "text", "c": ["— Ви гадаєте? — заверещав Фаґот, прищулюючись на ґалерею. — У такім разі й ви в одній зграї з нами, бо колода лежить у вашій кишені."], "p": 1243}, {"t": "text", "c": ["На ґалерці стався рух, і почувся радісний голос:"], "p": 1244}, {"t": "text", "c": ["— Правда!", "В його! В кишені! Тут, тут…", "Стривай! Та це ж червінці!"], "p": 1245}, {"t": "text", "c": ["Глядачі в партері повернули голови.", "На ґалереї якийсь розгублений громадянин знайшов у себе в кишені пачку, перев’язану банківським способом і з написом на обгортці: «Одна тисяча рублів»."], "p": 1246}, {"t": "text", "c": ["Сусіди навалились на нього, а він у захваті колупав нігтем обгортку, намагаючись дізнатися, чи справжні це червінці, чи якісь чарівні."], "p": 1247}, {"t": "text", "c": ["— Їй-богу, справжні!", "Червінці! — кричали з ґалерки радісно."], "p": 1248}, {"t": "text", "c": ["— Зіграйте й зо мною в таку колоду, — весело попросив якийсь товстун у середині партеру."], "p": 1249}, {"t": "text", "c": ["— Авек плезір! — озвався Фаґот. — Та чому ж з вами одним?", "Усі візьмуть гарячу участь! — І скомандував: — Прошу дивитися угору!..", "Раз! — в руці його з’явився пістолет, він крикнув: — Два!", "— Пістолет задерся догори.", "Він крикнув: — Три! — блиснуло, бухнуло, і відразу з-під склепіння, пірнаючи між трапеціями, почали падати до залі білі папірці."], "p": 1250}, {"t": "text", "c": ["Вони кружляли, їх розносило убоки, забивало до ґалереї, відкидало до оркестри та на сцену.", "За кілька секунд грошовий дощ, дедалі рясніючи, досяг крісел, і глядачі стали папірці ловити."], "p": 1251}, {"t": "text", "c": ["Здіймалися сотні рук, глядачі крізь папірці дивилися на освітлену сцену, і бачили найбільш нехибні й праведні водяні знаки.", "Запах так само не полишав жадних сумнівів: це був ні з чим незрівнянний своїм чаром запах щойно видрукуваних грошей.", "Спершу веселість, а згодом здивування перейняло увесь театр.", "Усюди гуло слово «червінці, червінці», чулися вигуки «ах, ах» і веселий сміх.", "Дехто вже рачкував у проході, нишпорячи під кріслами. Багато стояло на сидіннях, ловлячи верткі, примхливі папірці."], "p": 1252}, {"t": "text", "c": ["На обличчях міліції спроквола став виказуватись подив, а артисти без церемонії стали вихилятися з-за лаштунків."], "p": 1253}, {"t": "text", "c": ["У бельетажі почувся голос: «Куди хапаєш? Це моє! До мене летіло!» і другий голос: «Та ти не пхайся, я тебе сам як пхну!»", "І раптом почувся ляпас.", "Відразу ж у бельетажі з’явився шолом міліціянта, з бельетажу когось повели."], "p": 1254}, {"t": "text", "c": ["Взагалі збудження більшало, і хтозна чим би це все скінчилося, якби Фаґот не припинив грошовий дощ, дмухнувши в повітря."], "p": 1255}, {"t": "text", "c": ["Двоє молодиків, обмінявшись промовистим і веселим поглядом, знялися з місць і прямісінько почимчикували до буфету. У театрі стояв гук, в усіх глядачів збуджено блищали очі.", "Так, так, хтозна чим би усе це скінчилося, якби Бенґальський не знайшов у собі сили й не ворухнувся б.", "Намагаючись дужче запанувати над собою, він за звичкою потер руки і голосом найбільшої гучности заговорив так: — Ось, громадяни, ми з вами бачили зараз випадок так званого масового гіпнозу.", "Чисто науковий дослід, що якнайкраще доводить, що жодних чудес і магії не існує.", "Попросимо ж маестро Волянда викрити нам цей дослід. Зараз громадяни, ви побачите, як ці, нібито грошові, папірці зникнуть так само раптово, як з’явилися."], "p": 1257}, {"t": "text", "c": ["Тут він зааплодував, але сам-один, і на обличчі при цьому грала йому впевнена усмішка, та в очах такої певности аж ніяк не було, радше в них відбивалось благання."], "p": 1258}, {"t": "text", "c": ["Глядачам промова Бенґальського не сподобалася.", "Запала мовчанка, яку перервав картатий Фаґот."], "p": 1259}, {"t": "text", "c": ["— Це знову ж таки випадок так званої брехні, — сповістив він гучним цапиним тенором, — папірці, громадяни, справжні!"], "p": 1260}, {"t": "text", "c": ["— Браво! — уривчато гаркнув бас десь у вишині."], "p": 1261}, {"t": "text", "c": ["— До речі, оцей, — тут Фаґот вказав на Бенґальського, — мені надокучив.", "Лізе увесь час, куди його не кличуть, брехливими зауваженнями псує сеанс!", "Що б нам таке з ним зробити?"], "p": 1262}, {"t": "text", "c": ["— Голову йому відірвати! — сказав хтось суворо на ґалерці."], "p": 1263}, {"t": "text", "c": ["— Як ви кажете?", "Га? — нараз озвався на цю жахливу пропозицію Фаґот. — Голову відірвати?", "Це ідея!", "Бегемот! — закричав він коту. — Роби!", "Айн, цвай, драй!!"], "p": 1264}, {"t": "text", "c": ["І сталася небачена річ.", "Шерсть на чорному котові стала сторч, він надривно нявкнув. Тоді зібгався в грудку і, як пантера, махнув просто на груди Бенґальському, а звідти перескочив на голову.", "Муркочучи, пухлими лапами кіт вчепився в рідке волосся конферансьє і, люто звивши, двома обертами зірвав цю голову з повної шиї."], "p": 1265}, {"t": "text", "c": ["Дві з половиною тисячі чоловіка в театрі йойкнули як один.", "Кров фонтанами з розірваних артерій на шиї вдарила угору й залила манишку й фрак.", "Безголове тіло якось недоладно загребло ногами й сіло на підлогу. У залі почулося істеричне лементування жінок.", "Кіт передав голову Фаґотові, той за волосся підніс її й показав глядачам, і голова ця відчайдушно крикнула на весь театр:"], "p": 1266}, {"t": "text", "c": ["— Доктора!"], "p": 1267}, {"t": "text", "c": ["— Будеш далі молоти усяку верзу? — грізно запитав Фаґот в плачної голови."], "p": 1268}, {"t": "text", "c": ["— Не буду більше! — прохарчала голова."], "p": 1269}, {"t": "text", "c": ["— Ради Бога, не мучте його! — раптом, покриваючи гамір, долинув з ложі жіночий голос, і маг повернув у бік цього голосу обличчя."], "p": 1270}, {"t": "text", "c": ["— То що ж, громадяни, пробачити його, чи як? — запитав Фаґот, звертаючись до залі."], "p": 1271}, {"t": "text", "c": ["— Пробачити! Пробачити! — пролунали спершу окремі й переважно жіночі голоси, а потім вони злилися в один хор із чоловічими."], "p": 1272}, {"t": "text", "c": ["— Як накажете, мессіре? — запитав Фаґот в замаскованого."], "p": 1273}, {"t": "text", "c": ["— Ну що ж, — в задумі озвався той, — люди як люди. Люблять гроші, та це ж завжди було…", "Людство любить гроші, хоч би з чого б вони були зроблені, чи то зі шкіри, чи з паперу, чи з бронзи або золота.", "Ну, легковажні… Ну що ж… і милосердя часом стука до їхніх сердець… звичайні люди… загалом нагадують колишніх… квартирне питання тільки зіпсувало їх… — І гучно наказав: — Надіньте голову."], "p": 1274}, {"t": "text", "c": ["Кіт, примірявшись якнайретельніше, насадив голову на шию, і вона точно сіла на своє місце, як ніби ніколи й не відлучалася."], "p": 1275}, {"t": "text", "c": ["І головне, навіть близни на шиї ніякої не зосталося.", "Кіт лапами обмахнув фрак Бенґальського й плястрон, і з них зникли сліди крови.", "Фаґот підняв сидячого Бенґальського на ноги, сунув йому до кишені фрака пачку червінців і випровадив зі сцени з словами: — Гайда звідси! Без вас веселіше."], "p": 1277}, {"t": "text", "c": ["Безтямно оглядаючись і хитаючись, конферансьє дочвалав лише до пожежного посту, і там йому зробилось недобре. Він жалібно крикнув: — Голова моя, голова!"], "p": 1279}, {"t": "text", "c": ["Серед інших до нього кинувся Римський.", "Конферансьє плакав, ловив у повітрі щось ручками, бурмотів: — Віддайте мою голову! Голову віддайте!", "Квартиру візьміть, картини візьміть, тільки голову віддайте!"], "p": 1281}, {"t": "text", "c": ["Кур’єр побіг по лікаря.", "Бенґальського намагалися покласти на диван в ґримерні, та він став відбиватися, зробився буйним. Довелося викликати карету.", "Коли нещасного конферансьє відвезли, Римський побіг назад на сцену й побачив, що на ній діються нові чудеса.", "Так, до речі, чи це тоді, чи дещо раніше, та тільки маг, разом із своїм полинялим кріслом, щез зі сцени, причому слід сказати, що глядачі зовсім цього не зауважили, захоплені тими надзвичайними речами, що їх розгорнув на сцені Фаґот. А Фаґот, спровадивши потерпілого конферансьє, оголосив глядачам таке: — Оттеперечки, як цього докучайла здихались, відкриймо дамський магазин!"], "p": 1284}, {"t": "text", "c": ["І відразу підлога сцени встелилася перськими килимами, виникли величезні дзеркала, з боків освітлені зеленкуватими трубками, а між дзеркал — вітрини, і в них весело приголомшені глядачі побачили різних кольорів і фасонів паризькі жіночі плаття.", "Це в одних вітринах. А в інших з’явилися сотні дамських капелюшків, і з пір’ячком і без пір’ячка, і з пряжками й без них, сотні також туфель — чорних, білих, жовтих, шкіряних, атласних, замшових, і з ремінцями, і з камінчиками. Межи туфель з’явилися футляри парфумів, гори сумочок з антилопової шкіри, із замші, з шовку, а поміж них — цілі купи карбованих золотих довгастих футлярчиків, у яких буває губна помада."], "p": 1285}, {"t": "text", "c": ["Чорт зна звідки виникла руда дівиця у вечірньому чорному туалеті, усім гожа дівиця, якби не псував її химерний шрам на шиї, заусміхалася біля вітрин усмішкою господині."], "p": 1286}, {"t": "text", "c": ["Фаґот, улесливо всміхаючись, оголосив, що фірма цілком безплатно проводить обмін старого дамського плаття та взуття на паризькі моделі й паризьке ж взуття.", "Те саме він додав щодо сумочок, парфумів та іншого."], "p": 1287}, {"t": "text", "c": ["Кіт став шорхати задньою лапою, передньою і водночас витворюючи якісь жести, властиві швайцарам, які розчиняють двері."], "p": 1288}, {"t": "text", "c": ["Дівиця, хоча й з хрипотою, але солодко заспівала, гаркавлячи, щось малозрозуміле, та, судячи з жіночих облич у партері, вельми спокусливе."], "p": 1289}, {"t": "text", "c": ["— Ґерлен, Шанель номер п’ять, Міцуко, Нарсис Нуар, вечірні плаття, плаття коктейль…"], "p": 1290}, {"t": "text", "c": ["Фаґот звивався, кіт кланявся, дівиця розчиняла скляні вітрини."], "p": 1291}, {"t": "text", "c": ["— Прошу! — кричав Фаґот. — Без усякої ніяковости й церемоній!"], "p": 1292}, {"t": "text", "c": ["Публіка хвилювалася, та йти на сцену поки що ніхто не наважувався.", "Та нарешті якась брунетка вийшла з десятого ряду партеру і, всміхаючись так, що їй, мовляв, геть усе байдуже й загалом наплювати, пройшла й бічним трапом піднялася на сцену."], "p": 1293}, {"t": "text", "c": ["— Браво! — скричав Фаґот. — Вітаю першу відвідувачку!", "Бегемоте, крісло!", "Почнемо з взуття, мадам."], "p": 1294}, {"t": "text", "c": ["Брунетка сіла в крісло, і Фаґот відразу ж вивалив на килим перед нею цілу купу туфель."], "p": 1295}, {"t": "text", "c": ["Брунетка зняла праву туфлю, приміряла бузкову, потупцювала нею в килим, оглянула підбор."], "p": 1296}, {"t": "text", "c": ["— А вони не мулятимуть? — задумливо спитала вона."], "p": 1297}, {"t": "text", "c": ["На це Фаґот ображено скрикнув: — Та що ви, що ви! — і кіт з образи нявкнув."], "p": 1299}, {"t": "text", "c": ["— Я беру цю пару, мосьє, — сказала брунетка гордовито, взуваючи другу туфлю."], "p": 1300}, {"t": "text", "c": ["Старі туфлі брунетки були викинуті за фіранку, і туди ж подалася й сама вона в супроводі рудої дівиці й Фаґота, котрий ніс на плічках кілька модельних платтів.", "Кіт метушився, помагав і задля більшої важности повісив собі на шию сантиметра."], "p": 1301}, {"t": "text", "c": ["За хвилю з-поза фіранки вийшла брунетка в такому платті, що всім партером прокотився сподих.", "Хоробра жінка на диво погарнішала, зупинилась біля дзеркала, повела оголеними плечима, торкнула волосся на потилиці й вигнулась, силкуючи зазирнути собі за спину."], "p": 1302}, {"t": "text", "c": ["— Фірма просить вас узяти це на згадку, — сказав Фаґот і подав брунетці відкритого футляра з фляконом."], "p": 1303}, {"t": "text", "c": ["— Мерсі, — гордовито відповіла брунетка й пішла трапом до партеру.", "Поки вона йшла, глядачі підхоплювались, торкалися футляра."], "p": 1304}, {"t": "text", "c": ["І от тут прорвало геть, і зусебіч на сцену пішли жінки.", "У зграйному збудженому гомоні, смішках та зітханнях почувся чоловічий голос: «Я не дозволю тобі!» — і жіночий: «Деспоте й міщанине, не викручуйте мені руку!»", "Жінки зникали за фіранкою, залишали там свої плаття й виходили в нових.", "На табуретках із золоченими ніжками сидів цілий ряд дам, енергійно тупаючи в килим заново узутими ногами.", "Фаґот ставав навколішки, діяв роговою узувачкою, кіт, знемагаючи під купами сумочок і туфель, тягався від вітрини до табуреток і назад, дівиця зі спотвореною шиєю то з’являлася, то зникала й дійшла до того, що вже остаточно стала ґерґотіти французькою, і дивним було те, що її з пів слова розуміли усі жінки, навіть ті з них, які не знали жодного французького слова."], "p": 1305}, {"t": "text", "c": ["Загальне здивування викликав чоловік, що проліз на сцену.", "Він заявив, що дружина його недужа на грип, і тому він просить переказати їй що-небудь через нього.", "На доказ того, що він справді жонатий, громадянин ладен був оказати пашпорта.", "Заява дбайливого чоловіка була зустрінута реготом. Фаґот заверещав, що вірить йому, як собі, й без пашпорта, і вручив громадянинові дві пари шовкових панчіх, кіт від себе додав футлярчика з помадою."], "p": 1306}, {"t": "text", "c": ["Спізнілі жінки рвалися на сцену, зі сцени струмилися щасливиці у бальних платтях, у піжамах з драконами, у строгих візитових строях, у капелюшках, насунутих на одну брову."], "p": 1307}, {"t": "text", "c": ["Тоді Фаґот оголосив, що через пізню пору магазин зачиняється до завтрашнього вечора от-от за одну хвилину, і несамовита колотнеча зчинилася на сцені.", "Жінки нашвидкуруч, без усякої примірки хапали туфлі.", "Одна, як буря увірвалася за фіранку, скинула там свого костюма й заволоділа першим, на що натрапила, — шовковим, у величезних букетах, шляфроком і, крім того, встигла підчепити два футляри парфумів."], "p": 1308}, {"t": "text", "c": ["Пункт за хвилину ляснув пістолетний постріл, дзеркала зникли, провалилися вітрини й табуретки, килим розтанув у повітрі так само, як і фіранки.", "Останньою зникла височенна купа старих платтів та взуття, і стала сцена знову суворою, порожньою й голою."], "p": 1309}, {"t": "text", "c": ["Та от тут до дії втрутилася нова дійова особа."], "p": 1310}, {"t": "text", "c": ["Приємний, гучний і дуже наполегливий баритон почувся з ложі № 2: — Усе-таки бажано, громадянине артисте, щоб ви негайно викрили перед глядачами техніку ваших фокусів, особливо фокуса з грошовими папірцями.", "Бажано також повернення конферансьє на сцену.", "Доля його непокоїть глядачів."], "p": 1312}, {"t": "text", "c": ["Баритон належав не кому іншому, як почесному гостеві сьогоднішнього вечора Аркадієві Аполлоновичу Семплеярову, голові Акустичної комісії московських театрів."], "p": 1313}, {"t": "text", "c": ["Аркадій Аполлонович містився в ложі з двома дамами: літньою, багато й модно одягненою, і другою — молоденькою й гарненькою, вдягненою простіше.", "Перша з них, як невдовзі з’ясувалося при складанні протоколу, була дружиною Аркадія Аполлоновича, а друга — далекою родичкою його, початківкою, що подає добрі надії, актрисою, яка приїхала із Саратова і яка мешкає у квартирі Аркадія Аполлоновича та його дружини."], "p": 1314}, {"t": "text", "c": ["— Пардон! — озвався Фаґот. — Я вибачаюся, тут викривати нічого, все ясно."], "p": 1315}, {"t": "text", "c": ["— Ні, перепрошую.", "Викриття конче потрібне.", "Без цього ваші блискучі номери зоставлять по собі гнітюче враження.", "Глядацька маса вимагає пояснення."], "p": 1316}, {"t": "text", "c": ["— Глядацька маса, — перебив Семплеярова нахабний блазень, — нібито нічого не заявляла?", "Але, беручи до уваги ваше вельмишановне бажання, Аркадію Аполлоновичу, я, хай буде так, проведу викриття.", "Та до цього дозвольте ще один малесенький номерець?"], "p": 1317}, {"t": "text", "c": ["— Чого ж, — поблажливим тоном відповів Аркадій Аполлонович, — але неодмінно з викриттям."], "p": 1318}, {"t": "text", "c": ["— Слухаю, слухаю.", "Отже, дозвольте вас запитати, де ви були вчора увечері, Аркадію Аполлоновичу?"], "p": 1319}, {"t": "text", "c": ["При цьому недоречному, ба, либонь, хамському запитанні обличчя Аркадія Аполлоновича змінилося, і то досить-таки дуже змінилося."], "p": 1320}, {"t": "text", "c": ["— Аркадій Аполлонович учора ввечері був на засіданні Акустичної комісії, — дуже згорда промовила дружина Аркадія Аполлоновича, — але я не розумію, який стосунок це має до магії."], "p": 1321}, {"t": "text", "c": ["— Уї, мадам! — потвердив Фаґот. — Натурально, ви не розумієте.", "Що ж до засідання, то ви в цілковитій омані.", "Виїхавши на згадане засідання, яке, до речі, й призначено на вчора не було, Аркадій Аполлонович відпустив свого шофера біля будинку Акустичної комісії на Чистих ставах (увесь театр принишк), а сам на автобусі поїхав на Єлохівську вулицю в гості до артистки роз’їзного районного театру Милиці Андріївни Покобатько і прогостював в неї близько чотирьох годин."], "p": 1322}, {"t": "text", "c": ["— Ой! — стражденно вигукнув хтось у цілковитій тиші."], "p": 1323}, {"t": "text", "c": ["Молода ж родичка Аркадія Аполлоновича раптом зареготала низьким і страшним реготом."], "p": 1324}, {"t": "text", "c": ["— Усе зрозуміло! — вигукнула вона. — І я давно вже підозрювала це.", "Тепер мені ясно, чому ця нездара дістала ролю Люїзи!"], "p": 1325}, {"t": "text", "c": ["І знагла, розмахнувшись короткою й грубою ліловою парасолькою, вона вперіщила Аркадія Аполлоновича по голові."], "p": 1326}, {"t": "text", "c": ["А облудний Фаґот, чи то пак Коров’єв, прокричав:"], "p": 1327}, {"t": "text", "c": ["— Ось, шановні громадяни, один із випадків викриття, якого так настирливо домагався Аркадій Аполлонович!"], "p": 1328}, {"t": "text", "c": ["— Як посміла ти, негіднице, торкнутися Аркадія Аполлоновича? — грізно запитала дружина Аркадія Аполлоновича, підводячись у ложі на весь свій велетенський зріст."], "p": 1329}, {"t": "text", "c": ["Другий короткий напад сатанинського сміху пройняв молоду родичку."], "p": 1330}, {"t": "text", "c": ["— Вже хто-хто, — відказала вона, регочучи, — а я-от смію торкнутися! — і вдруге ляснув сухий тріск парасоля, який відскочив від голови Аркадія Аполлоновича."], "p": 1331}, {"t": "text", "c": ["— Міліція!", "Узяти її! — таким моторошним голосом проверещала дружина Семплеярова, що в багатьох похололи серця."], "p": 1332}, {"t": "text", "c": ["А тут ще кіт вискочив до рампи й раптом гаркнув на увесь театр людським голосом: — Сеанс закінчено!", "Маестро! Ушкварте марша!!!"], "p": 1334}, {"t": "text", "c": ["Очманілий дириґент, несвідомий того, що робить, змахнув паличкою, і оркестра не заграла, і навіть не гримнула, і навіть не врепіжила, а саме за мерзенним висловом кота, ушкварила якогось невірогідного, ні на що не схожого за зухвалістю своєю, марша."], "p": 1335}, {"t": "text", "c": ["На мить примарилося, що ніби чути було колись, під південними зорями, в кафешантані, якісь мало зрозумілі, напівсліпі, але захланні слова цього маршу:"], "p": 1336}, {"t": "text", "c": ["Єво прєвосходітєльство Любіл дамашніх птіц І брал пад пакравітєльство Харошенькіх дєвіц!!!"], "p": 1337}, {"t": "text", "c": ["А може й не було ніяких цих слів, а були інші на ту саму музику, якісь непристойні вкрай.", "Важить не це, а важить те, що у Вар’єте після цього знялося щось наче як стовпотворіння вавилонське.", "До семплеярівської ложі бігла міліція, на бар’єр лізли цікаві, чулися пекельні вибухи реготу, скажені крики, заглушувані золотим дзвоном тарілок з оркестри."], "p": 1338}, {"t": "text", "c": ["І видно було, що сцена раптово спорожніла й що махляр Фаґот, так само як і нахабний котяра Бегемот, розтанули в повітрі, щезли, як передтим щез маг у кріслі з полинялою оббивкою."], "p": 1339}]}