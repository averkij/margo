{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 5", "p": 487}, {"t": "h2", "c": "Було діло в Грибоєдові", "p": 488}, {"t": "text", "c": ["Старовинний двоповерховий будинок кремового кольору містився при бульварному кільці у глибині миршавого саду, відділеного від тротуару кільця різьбленою чавунною огорожею.", "Невеликий майданчик перед будинком було заасфальтовано, і зимової пори на ньому височіла снігова кучугура з лопатою, а літнього часу він перетворювався на прегарне відділення літнього ресторану під парусиновим наметом."], "p": 514}, {"t": "text", "c": ["Будинок називався «Домом Грибоєдова» на тій підставі, що буцімто колись ним володіла тітка письменника — Олександра Сергійовича Грибоєдова.", "Ну, володіла чи не володіла — ми достеменно не знаємо.", "Пригадується навіть, що, здається, ніякої такої тітки-домовласниці Грибоєдов не мав…", "Проте будинок так називали.", "До того ж, один московський брехач розповідав, що ніби отут, у другому поверсі, у круглій залі з колонами, славетний письменник читав уривки з «Лиха з розуму» цій самій тітці, що розвалилася на софі. А втім, чорт його знає, може, й читав, пусте це!"], "p": 515}, {"t": "text", "c": ["А не пусте те, що тепер цим будинком володів той самий МАССОЛІТ, на чолі якого стояв нещасний Михайло Олександрович Берліоз перед своєю появою на Патріярших ставах."], "p": 516}, {"t": "text", "c": ["З легкої руки членів МАССОЛІТу ніхто не називав будинок «Домом Грибоєдова», а всі казали просто — «Грибоєдов»: — «Я учора дві години пробовсався в Грибоєдова». — «Ну й як?»", "— «До Ялти на місяць урвав».", "— «Молодчина!».", "Або: «Піди до Берліоза, він сьогодні від четвертої до п’ятої приймає в Грибоєдові…» і так далі."], "p": 517}, {"t": "text", "c": ["МАССОЛІТ розмістився в Грибоєдові так, що краще й затишніше не придумати.", "Усякий, хто входив до Грибоєдова, передусім мимоволі знайомився з обвістками усіляких спортивних гуртків і з груповими, а також індивідуальними фотографіями членів МАССОЛІТу, якими (фотографіями) були завішані стіни сходів, що вели на другий поверх."], "p": 518}, {"t": "text", "c": ["На дверях першої ж кімнати в цьому горішньому поверсі виднівся великий напис «Рибальсько-дачна секція», і поруч був зображений карась, упійманий на вудку."], "p": 519}, {"t": "text", "c": ["На дверях кімнати № 2 було написано щось не зовсім зрозуміле: «Одноденна творча путівка.", "Звертатися до М. В. Підложної»."], "p": 520}, {"t": "text", "c": ["Наступні двері мали на собі короткий, але вже геть незрозумілий напис: «Перелигіно».", "Далі випадковому відвідувачеві Грибоєдова починали розбігатися очі від написів, що ряботіли на горіхових тітчиних дверях: «Запис у чергу на папір в Покльовкіної», «Каса», «Особисті розрахунки скетчистів»…"], "p": 521}, {"t": "text", "c": ["Прорізавши довжелезну чергу, що починалася вже долом у швайцарні, можна було бачити напис на дверях, до яких щомиті пхався народ: «Квартирне питання»."], "p": 522}, {"t": "text", "c": ["За квартирним питанням відкривався розкішний плакат, на якому зображена була скеля, а гребенем її їхав вершник у бурці й з ґвинтівкою за плечима.", "Нижче — пальми й балькон, на бальконі — сидить молодик із чубчиком, котрий позирає десь угору дуже-дуже проворними очима й тримає в руці самописне перо.", "Підпис: «Повнооб’ємні творчі відпустки від двох тижнів (оповідання-новеля) до одного року (роман, трилогія). Ялта, Суук-Су, Борове, Цихидзирі, Махинджаурі, Ленінград (Зимовий палац)».", "При цих дверях так само була черга, але не надмірна, чоловіка на півтораста."], "p": 523}, {"t": "text", "c": ["Далі йшли, підкоряючись примхливим закрутам, підйомам та спускам грибоєдівського дому, — «Правління МАССОЛІТу», «Каси № 2, 3, 4 та 5», «Редакційна колеґія», «Голова МАССОЛІТу», «Більярдна», всілякі підсобні установи і, нарешті, та сама заля з колонадою, де тітонька насолоджувалася комедією геніяльного небожа."], "p": 524}, {"t": "text", "c": ["Усякий відвідувач, якщо він, звісно, був не цілком туполобим, потрапивши до Грибоєдова, одразу ж втямлював, наскільки добре живеться щасливцям — членам МАССОЛІТу, і чорна заздрість починала зразу гризти його.", "Й відразу ж він починав звертати до неба гіркі докори на те, що воно не обдарувало його при народженні літерацьким талантом, без чого, природно, годі було й мріяти запосісти членського МАССОЛІТівського квитка, брунатного, із запахом дорогої шкіри, з золотою широкою окрайкою, — відомого усій Москві квитка."], "p": 525}, {"t": "text", "c": ["Хто скаже що-небудь на захист заздрости?", "Це почуття плюгавої категорії, але усе ж треба зглянутися на становище відвідувача.", "Адже те, що він бачив у горішньому поверсі, було не все й далеко ще не все.", "Увесь долішній поверх тітчиного дому було відведено під ресторан, та який ресторан!", "З повним правом він вважався найкращим у Москві. І не тільки через те, що оташувався у двох залях із склепінчастими стелями, розписаними ліловими кіньми з ассирійськими гривами, не тільки тому, що на кожному столикові стояла лямпа, накрита шаллю, не тільки тому, що туди не міг проникнути перший-ліпший з вулиці, а ще й через те, що якістю своєї провізії Грибоєдов побивав будь-який ресторан у Москві, як хотів, і що цю провізію відпускали за найбільш підхожою, аж ніяк не обтяжливою ціною."], "p": 526}, {"t": "text", "c": ["Тому немає нічого дивного в такій хоч би розмові, яку одного разу чув автор цих щонайправдивіших рядків коло чавунної огорожі Грибоєдова: — Ти де сьогодні вечеряєш, Амвросію?"], "p": 528}, {"t": "text", "c": ["— Про що питаєш, певна річ, тут, любий Фоко!", "Арчибальд Арчибальдович шепнув мені сьогодні, що будуть порційні судачки а натюрель. Віртуозна штучка!"], "p": 529}, {"t": "text", "c": ["— Вмієш ти жити, Амвросію! — зітхаючи, відповідав охлялий, занедбаний, з карбункулом на шиї Фока рум’яногубому велетню, золотистоволосому, пишнощокому Амвросію-поетові."], "p": 530}, {"t": "text", "c": ["— Ніякого вміння особливого я не маю, — заперечував Амвросій, — а маю звичайне бажання жити по-людськи.", "Ти хочеш сказати, Фоко, що судачки можна стріти й у «Колізеї».", "Але ж у «Колізеї» порція судачків коштує тринадцять рублів п’ятнадцять копійок, а в нас — п’ять п’ятдесят!", "До того ж, у «Колізеї» судачки трьохденешні, і, крім того, ще в тебе немає гарантії, що не дістанеш у «Колізеї» виноградним кетягом по мармизі від першого стрічного молодика, що увірвався з Театрального проїзду.", "Ні, я категорично проти «Колізею», — гуркотів на увесь бульвар гастроном Амвросій.", "— Не вмовляй мене, Фоко!"], "p": 531}, {"t": "text", "c": ["— Я не вмовляю тебе, Амвросію, — пищав Фока.", "— Вдома можна повечеряти."], "p": 532}, {"t": "text", "c": ["— Красненько дякую, — гугонів Амвросій, — уявляю собі твою жінку, яка намагається спорудити в каструльці на спільній кухні вдома порційні судачки а натюрель!", "Ги-ги-ги!..", "Оревуар, Фоко! — І, наспівуючи, Амвросій прямував до веранди під наметом. Ех-хо-хо… Так, було, було!..", "Пам’ятають московські старожильці знаменитого Грибоєдова!", "Що ті відварні порційні судачки!", "Дешевина це, любий Амвросію!", "А стерлядь, стерлядь у сріблястій каструльці, стерлядь шматками, перекладена раковими шийками та свіжою ікрою?", "А яйця-кокотт із шампіньйоновим пюре в горнятках.", "А філейчики з дроздів вам не подобалися?", "З труфлями? Перепелиця по-генуезьки?", "Десять з полтиною!", "Та джаз, та привітна обслуга!", "А в липні, коли уся сім’я на дачі, а вас невідкладні літературні справи тримають у місті, — на веранді, в холодку під витким виноградом, у золотій плямі на білосніжній скатертині тарілочка супу-прентаньєр?", "Пам’ятаєте, Амвросію?", "Ну що ж питати?", "По губах ваших бачу, що пам’ятаєте. Що там ваші сижки, судачки?", "А дупелі, гаршнепи, бекаси, вальдшнепи за сезоном, перепілки, кулики?", "Шипучий у горлі нарзан?!", "Та годі, ти відволікаєшся, читачу!", "За мною!.."], "p": 534}, {"t": "text", "c": ["О половині на одинадцяту годину того вечора, коли Берліоз загинув на Патріярших, у Грибоєдові нагорі була освітлена лише одна кімната, й у ній марудилося дванадцятеро літератів, що зібралися на засідання й дожидалися Михайла Олександровича."], "p": 535}, {"t": "text", "c": ["Ті, хто сидів на стільцях, і на столах, і навіть на двох підвіконнях у кімнаті Правління МАССОЛІТу, серйозно потерпали на задуху.", "Жоден свіжий струмінь не проникав у розчинені вікна.", "Москва віддавала накопичений за день в асфальті жар, і ясно було, що ніч не принесе полегшення.", "Пахло цибулею з підвалу тітчиного дому, де працювала ресторанна кухня, й усім кортіло пити, всі нервували й злостилися."], "p": 536}, {"t": "text", "c": ["Белетрист Бескудников — тихий, пристойно вдягнений чоловік з уважними й водночас невловними очима — витяг годинника.", "Стрілка підповзала до одинадцятої.", "Бескудников стукнув пальцем по цифербляту, показав його сусідові, поетові Двубратському, який сидів на столі й знічев’я гойдав ногами, узутими у жовті черевики на ґумовій підошві."], "p": 537}, {"t": "text", "c": ["— Одначе, — пробурмотів Двубратський."], "p": 538}, {"t": "text", "c": ["— Хлопець, певно, на Клязьмі загруз, — густим голосом озвалася Настасія Лукинична Непремєнова, московська купецька сирота, що стала письменницею й пише батальні морські оповідання під псевдонімом «Штурман Жорж»."], "p": 539}, {"t": "text", "c": ["— Лихо та й годі! — сміливо заговорив автор популярних скетчів Загривов. — Я й сам би зараз залюбки на балькончику чайку попив, замість того, щоб отут варитися.", "Адже засідання призначено на десяту?"], "p": 540}, {"t": "text", "c": ["— А зараз добре на Клязьмі, — піддрочила присутніх Штурман Жорж, знаючи, що дачне літерацьке селище Перелигіно на Клязьмі — спільне болюче місце.", "— Тепер вже солов’ї, певно, співають.", "Мені завжди якось краще працюється за містом, особливо навесні."], "p": 541}, {"t": "text", "c": ["— Третій рік вношу грошики, щоб хвору на базедову хворобу дружину відправити до цього раю, та щось нічого в хвилях не видать, — уїдливо й скрушно сказав новеліст Єроним Поприхін."], "p": 542}, {"t": "text", "c": ["— То вже як кому пощастить, — прогугнів з підвіконня критик Абабков."], "p": 543}, {"t": "text", "c": ["Радість спалахнула в маленьких оченятках Штурман Жоржа, і вона сказала, пом’якшуючи своє контральто:"], "p": 544}, {"t": "text", "c": ["— Не треба, товариші, заздрити.", "Дач усього двадцять дві, і будується ще тільки сім, а нас у МАССОЛІТі три тисячі."], "p": 545}, {"t": "text", "c": ["— Три тисячі сто одинадцять чоловік, — докинув хтось із кутка."], "p": 546}, {"t": "text", "c": ["— Ну от бачите, — вела далі Штурман, — що ж поробиш?", "Природно, що дачі одержали найбільш талановиті з нас…"], "p": 547}, {"t": "text", "c": ["— Генерали! — навпростець увігнався до чвари Глухарьов-сценарист."], "p": 548}, {"t": "text", "c": ["Бескудников, штучно позіхнувши, вийшов з кімнати."], "p": 549}, {"t": "text", "c": ["— Сам у п’яти кімнатах в Перелигіні, — услід йому сказав Глухарьов."], "p": 550}, {"t": "text", "c": ["— Лаврович сам у шести, — вигукнув Денискин, — і їдальня дубом обшита!"], "p": 551}, {"t": "text", "c": ["— Е, зараз не в тому річ, — прогугнів Абабков, — а в тому, що половина на дванадцяту."], "p": 552}, {"t": "text", "c": ["Зчинився галас, назрівало щось ніби як бунт.", "Стали дзвонити до ненависного Перелигіна, потрапили не на ту дачу, до Лавровича, дізналися, що Лаврович пішов до річки, і вкінець цим засмутилися.", "Навмання задзвонили до комісії красного письменства на додатковий № 930 і, звісно, нікого там не знайшли."], "p": 553}, {"t": "text", "c": ["— Він міг би задзвонити! — кричали Денискин, Глухарьов і Квант."], "p": 554}, {"t": "text", "c": ["Ах, кричали вони даремно: не міг Михайло Олександрович задзвонити нікуди.", "Далеко, далеко від Грибоєдова, у величезній залі, освітленій тисячосвічними лямпами, на трьох цинкових столах лежало те, що ще недавно було Михайлом Олександровичем."], "p": 555}, {"t": "text", "c": ["На першому — оголене, в зашерхлій крові, тіло з перебитою рукою та розтрощеною грудною кліткою, на другому— голова з вибитими передніми зубами, з помутнілими розплющеними очима, які не полошило пронизливе різке світло, а на третьому купа зашкарублого лахміття."], "p": 556}, {"t": "text", "c": ["Біля стятого стояли: професор судової медицини, патологоанатом та його прозектор, представники слідства й викликаний телефоном від недужої дружини заступник Михайла Олександровича Берліоза в МАССОЛІТі — літерат Желдибін."], "p": 557}, {"t": "text", "c": ["Машина заїхала по Желдибіна і, перш за все, разом із слідством, відвезла його (близько півночі це було) на квартиру вбитого, де було проведено опечатування його паперів, а по тому вже всі поїхали до морґу."], "p": 558}, {"t": "text", "c": ["І от тепер, ставши коло останків небіжчика, вони радилися, як краще зробити: чи пришити відтяту голову до шиї, чи виставити тіло в грибоєдівській залі, просто прикривши загиблого наглухо до підборіддя чорним покрівцем?"], "p": 559}, {"t": "text", "c": ["Так, Михайло Олександрович ніде не міг задзвонити, і геть даремно обурювалися й галасували Денискін, Глухарьов і Квант з Бескудниковим.", "Акурат опівночі усі дванадцятеро літератів залишили горішній поверх і зійшли додолу до ресторану.", "Тут знову подумки недобрим словом пом’янули Михайла Олександровича: усі столики на веранді, природно, виявились вже позайманими, і довелось залишатися вечеряти у цих красивих, але душних залях."], "p": 560}, {"t": "text", "c": ["І саме опівночі в першій з них щось гупнуло, задзеленчало, посипалось, заскакало.", "І тієї ж миті тоненький чоловічий голос відчайдушно заверещав під музику: «Алилуя!!» Це вдарив знаменитий грибоєдівський джаз.", "Вкриті випотом обличчя аж ніби засвітились, здалося, що ожили на стелі намальовані коні, в лямпах немов додали світла, і раптом, ніби з цепу зірвавшись, затанцювали обидві залі, а за ними затанцювала й веранда."], "p": 561}, {"t": "text", "c": ["Затанцював Глухарьов з поетесою Тамарою Півмісяць, затанцював Квант, затанцював Жуколов-романіст з якоюсь кіноактрисою в жовтій сукні.", "Танцювали: Драгунський, Чердакчі, маленький Денискин з велетенською Штурман Жоржем, танцювала красуня-архітект Семєйкіна-Ґалл, міцно схоплена невідомим у білих рогожних штанях.", "Танцювали свої й запрошені гості, московські та приїжджі, письменник Йоганн з Кронштадта, якийсь Вітя Куфтик з Ростова, здається, режисер, із фіялковим лишаєм на всю щоку, танцювали найвидатніші представники поетичного підвідділу МАССОЛІТу, тобто Павіянов, Богохульський, Сладкий, Шпичкін і Адельфіна Буздяк, танцювали не знати якого фаху молодики зі стрижкою боксом, з підбитими ватою плечима, танцював один вельми літній з бородою, в якій засіла пір’їнка зеленої цибулі, танцювала з ним літня, доморювана недокрів’ям дівчина в жовтогарячому шовковому пом’ятому платтячку."], "p": 562}, {"t": "text", "c": ["Об’юшені потом офіціянти несли над головами спітнілі кухлі з пивом, хрипко й з ненавистю горлаючи: «Звиняюсь, громадянине!» Десь у рупорі голос командував: «Карський раз! Зубрик два! Фляки господарські!!»", "Тонкий голос вже не співав, а завивав: «Алилуя!» Ляскіт золотих тарілок у джазі часом перекривав гуркотіння посуду, що його посудниці похилою площиною спускали до кухні.", "Одне слово, пекло."], "p": 563}, {"t": "text", "c": ["Й було опівночі видіння у пеклі.", "Вийшов на веранду чорноокий красень із кинджальною бородою, у фраку й величним поглядом окинув свої володіння.", "Казали, казали містики, що був час, коли красень не носив фрака, а був оперезаний широким шкуратяним пасом, з-за якого стриміли руків’я пістолів, а його волосся барви кручого крила було пов’язане червоним шовком, і плив у Караїмському морі під його кермою бриґ під чорним гробовим прапором з адамовою головою."], "p": 564}, {"t": "text", "c": ["Та ні, ні!", "Брешуть спокусники-містики, жодних Караїбських морів немає на світі, не пливуть по них відчайдушні флібустьєри, і не гониться за ними корвет, не стелеться над хвилею гарматний дим.", "Немає нічого, і нічого не було!", "Ось миршава липа є, є чавунна огорожа й за нею бульвар…", "І тане лід у вазочці, і видно за сусіднім столом набіглі кров’ю чиїсь бичачі очі, і страшно, страшно…", "О боги, боги мої, отрути мені, отрути!.."], "p": 565}, {"t": "text", "c": ["І раптом за столиком пурхнуло слово: «Берліоз!!»", "Знагла джаз розвалився й затих, як ніби хтось бацнув по ньому кулаком.", "«Що, що, що, що?!!»", "— «Берліоз!!!».", "І ну схоплюватись, ну скрикувати…"], "p": 566}, {"t": "text", "c": ["Так, зметнулася хвиля горя на страшну звістку про Михайла Олександровича.", "Хтось метушився, кричав, що треба ось зараз, не сходячи з місця, скласти якусь колективну телеграму й негайно надіслати її."], "p": 567}, {"t": "text", "c": ["Але яку телеграму, спитаємо ми, і куди?", "І нащо її посилати.", "І справді, куди?", "І на що потрібна хай буде яка телеграма тому, чию сплющену потилицю стискають тепер ґумові руки прозектора, чию шию зараз коле кривими голками професор?", "Загинув він, і не потрібна йому ніяка телеграма.", "От і по всьому, не будемо більше обтяжувати телеграф."], "p": 568}, {"t": "text", "c": ["Так, загинув, загинув… Та ми ж бо ще живі!"], "p": 569}, {"t": "text", "c": ["Так, зметнулася хвиля горя, та постояла, постояла й стала спадати, і дехто вже повернувся до свого столика та й — спершу крадькома, а далі й відкрито — випив чарочку й закусив.", "Справді бо, не гинути ж курячим котлетам де-воляй?", "Чим зарятуємо Михайла Олександровича? Тим що голодними зостанемось?", "Та ми ж бо ще живі!"], "p": 570}, {"t": "text", "c": ["Натурально, рояля замкнули на ключа, джаз розійшовся, декілька журналістів поїхали до своїх редакцій писати некрологи.", "Стало відомо, що приїхав з морґу Желдибін. Він помістився в кабінеті покійного нагорі, і зразу ж прокотилася чутка, що він і заступатиме Берліоза.", "Желдибін скликав до себе з ресторану усіх дванадцятеро членів правління, і на терміновому засіданні, що розпочалося в кабінеті Берліоза, приступили до обговорення невідкладних питань щодо оздоблення колонної грибоєдівської залі, про перевезення тіла з морґу до цієї залі, про відкриття доступу до неї та про інше, пов’язане з жалобною подією."], "p": 571}, {"t": "text", "c": ["А ресторан став жити далі своїм звичним нічним життям і жив би ним аж до закриття, тобто до четвертої ранку, якби не вкоїлося дещо вже вщент дивовижне, що вразило ресторанних гостей куди більше, ніж звістка про загибель Берліоза. Першими збентежились лихачі, що чергували біля воріт грибоєдівського дому.", "Чути було, як один із них, підвівшись на козлах, прокричав: — Тю! Ви лиш гляньте!"], "p": 574}, {"t": "text", "c": ["Услід за тим, казна-звідки, біля чавунної огорожі спалахнув вогничок і став наближатися до веранди.", "Ті, хто сидів за столиками, стали підводитися й вглядатися й розчовпали, що разом із вогничком простує до ресторану білий привид.", "Коли він наблизився до самого трельяжу, усі немов закостеніли за столиками з шматками стерлядки на виделках і вибалушивши очі.", "Швайцар, який вийшов у цей момент із дверей ресторанної роздягальні надвір, щоб покурити, затоптав цигарку й рушив був до привиду з виразною метою перепинити йому доступ до ресторану, та чомусь не зробив цього і зупинився, недоумкувато всміхаючись."], "p": 575}, {"t": "text", "c": ["І привид, пройшовши крізь отвір трельяжу, безперешкодно ступив на веранду.", "Тут усі побачили, що це — ніякий не привид, а Іван Миколайович Бездомний — славнозвісний поет."], "p": 576}, {"t": "text", "c": ["Він був босоніж, у роздертій білястій толстовці, до якої на грудях англійською шпилькою була приколена паперова іконка зі стертим зображенням якогось святого, і в смугастих білих кальсонах.", "У руці Іван Миколайович ніс засвічену вінчальну свічку. Права щока Івана Миколайовича була щойно обдерта.", "Важко навіть виміряти глибину мовчанки, що запанувала на веранді.", "Було видно, як в одного з офіціянтів пиво ллється з похиленого на бік кухля на підлогу."], "p": 577}, {"t": "text", "c": ["Поет підніс свічку над головою й гучно сказав:"], "p": 578}, {"t": "text", "c": ["— Здорові були, другове! — тоді зазирнув під найближчий столик і вигукнув тоскно: — Ні, його тут немає!"], "p": 579}, {"t": "text", "c": ["Почулися два голоси. Бас сказав безжалісно: — Готове діло. Біла гарячка. А другий, жіночий, переполоханий, вимовив слова:"], "p": 582}, {"t": "text", "c": ["— А як оце міліція пропустила його вулицями в такому стані?"], "p": 583}, {"t": "text", "c": ["Це Іван Миколайович почув і озвався:"], "p": 584}, {"t": "text", "c": ["— Двічі хотіли затримати, у Скатертному й тут, на Бронній, та я махнув через паркан і, бачите, щоку обдер! — Тут Іван Миколайович підніс свічку й вигукнув: — Брати по літературі!", "(Охриплий голос його зміцнів і став запальнішим.) Слухайте мене усі!", "Він з’явився!", "Ловіть-но його негайно, бо ж він накоїть нечуваного лиха!"], "p": 585}, {"t": "text", "c": ["— Що? Що? Що він сказав?", "Хто з’явився? — залунали голоси з усіх боків."], "p": 586}, {"t": "text", "c": ["— Консультант! — відповів Іван. — І цей консультант зараз вбив на Патріярших Мишу Берліоза."], "p": 587}, {"t": "text", "c": ["Тут із внутрішньої залі посунув на веранду народ, навколо Іванового вогню з’юрмився натовп."], "p": 588}, {"t": "text", "c": ["— Пробачте, пробачте, скажіть точніше, — почувся над вухом Івана Миколайовича тихий та чемний голос, — скажіть, як це вбив?", "Хто вбив? — Іноземний консультант, професор і шпигун! — озираючись, озвався Іван."], "p": 590}, {"t": "text", "c": ["— А як його на прізвище? — тихо спитали на вухо."], "p": 591}, {"t": "text", "c": ["— То ж бо то прізвище! — тужливо вигукнув Іван. — Знати б мені прізвище!", "Не розгледів я прізвища на візитівці…", "Пам’ятаю тільки першу літеру «Ве», на «Ве» прізвище!", "Яке ж це прізвище на «Ве»? — схопившись рукою за лоба, сам в себе запитав Іван і раптом забурмотів: — Ве, ве, ве! Ва… Во…", "Вашнер?", "Ваґнер?", "Вайнер?", "Веґнер?", "Вінтер? — волосся на голові Івана стало їздити з натуги."], "p": 592}, {"t": "text", "c": ["— Вульф? — жалісно вигукнула якась жінка."], "p": 593}, {"t": "text", "c": ["Іван розсердився."], "p": 594}, {"t": "text", "c": ["— Дурепа! — скричав він, шукаючи очима ту, що вигукнула. — До чого тут Вульф?", "Вульф ні в чому не винний!", "Во, во… Ні! Так не згадаю!", "А тепер от що, громадяни: дзвоніть зараз до міліції, щоб вислали п’ять мотоциклетів з кулеметами, професора ловити.", "Та не забудьте сказати, що з ним ще двоє: один довгий, картатий… пенсне луснуло… і кіт чорний, гладкий.", "А я тим часом обшукаю Грибоєдова… Чую, що він тут!"], "p": 595}, {"t": "text", "c": ["Іван запав у неспокій, розштовхав усіх округ себе, став розмахувати свічкою, заливаючи себе воском, і зазирати під столи.", "Тут почулося слово: «Лікаря!» — і чиєсь лагідне м’ясисте обличчя, голене й вгодоване, у рогових окулярах, з’явилось перед Іваном."], "p": 596}, {"t": "text", "c": ["— Товаришу Бездомний, — промовило це обличчя ювілейним голосом, — заспокойтеся!", "Ви засмучені смертю усіма нами улюбленого Михайла Олександровича… ні, просто Миші Берліоза.", "Ми це все прекрасно розуміємо. Вам треба спокою.", "Зараз товариші проведуть вас до ліжка, і ви забудетесь…"], "p": 597}, {"t": "text", "c": ["— Ти, — вишкірившись, перебив Іван, — чи розумієш, що треба зловити професора?", "А ти лізеш до мене зі своїми дурницями! Кретин!"], "p": 598}, {"t": "text", "c": ["— Товаришу Бездомний, даруйте, — відповіло обличчя, червоніючи, задкуючи і вже каючись, що устряло до цієї справи."], "p": 599}, {"t": "text", "c": ["— Ні, вже кому-кому, а тобі ніколи не подарую, — з тихою ненавистю сказав Іван Миколайович."], "p": 600}, {"t": "text", "c": ["Судома спотворила його лице, він швидко переклав свічку з правої руки до лівої, широко розмахнувся і луснув чуле обличчя у вухо."], "p": 601}, {"t": "text", "c": ["Тут здогадались накинутися на Івана — і накинулись.", "Свічка згасла, й окуляри, що зіскочили з обличчя, були миттєво розтоптані.", "Іван видав страшний бойовий гук, чутний, на загальну спокусу, аж на бульварі, і став захищатися.", "Задзеленчав, падаючи зі столів, посуд, заверещали жінки."], "p": 602}, {"t": "text", "c": ["Поки офіціянти в’язали поета рушниками, в роздягальні йшла розмова між командиром бриґа та швайцаром."], "p": 603}, {"t": "text", "c": ["— Ти бачив, що він у підштанках? — холодно питав пірат."], "p": 604}, {"t": "text", "c": ["— Але ж, Арчибальде Арчибальдовичу, — трясучись, відповідав швайцар, — як оце я можу їх не впустити, як вони — член МАССОЛІТу?"], "p": 605}, {"t": "text", "c": ["— Ти бачив, що він у підштанках? — повторював пірат."], "p": 606}, {"t": "text", "c": ["— Згляньтеся, Арчибальде Арчибальдовичу, — багряніючи, казав швайцар, — що ж я можу робити?", "Сам розумію, на веранді дами сидять…"], "p": 607}, {"t": "text", "c": ["— Дами тут ні до чого, дамам воно байдуже, — відповів пірат, буквально спалюючи швайцара очима, — а от міліції не байдуже!", "Людина в спідньому може рухатися вулицями Москви лише в одному разі, якщо йде в супроводі міліції, і лише до одного місця — до відділення міліції.", "А ти, якщо швайцар, мусиш знати, що, побачивши таку людину, маєш не гаючи ані миті, починати сюрчати.", "Ти чуєш?"], "p": 608}, {"t": "text", "c": ["Чуєш, що діється на веранді? Тут очманілий швайцар почув долітаюче з веранди гупання, биття посуду та жіноче лементування."], "p": 609}, {"t": "text", "c": ["— Що з тобою зробити за це? — запитав флібустьєр."], "p": 610}, {"t": "text", "c": ["Шкіра на обличчі швайцара набула тифозного відтінку, а очі помертвіли.", "Йому приверзлося, що чорне волосся, тепер зачесане на проділ, вкрилося вогняним шовком. Зникли плястрон і фрак, і за ремінним пасом виникло руків’я пістоля.", "Швайцар уявив себе повішеним на фор-марса-реї.", "На власні очі він бачив свій власний вивалений язик та безживну голову, що впала на плече, і навіть почув плескіт хвилі за бортом.", "Коліна швайцарові підточилися.", "Та тут флібустьєр зласкавився до нього і погасив свій гострий погляд."], "p": 611}, {"t": "text", "c": ["— Гляди, Миколо! Це востаннє.", "Нам таких швайцарів у ресторані й задурно не треба.", "Ти до церкви сторожем піди. — Промовивши це, командир скомандував точно, ясно, швидко: — Пантелія з буфетної.", "Міліціянта. Протокол. Машину. До психіятричної. — І додав: — Сюрчи!"], "p": 612}, {"t": "text", "c": ["За чверть години вкрай вражена публіка не тільки в ресторані, але й на самому бульварі та у вікнах будинків, що виходять до саду ресторану, бачила, як із воріт Грибоєдова Пантелій, швайцар, міліціянт, офіціянт та поет Рюхин виносили сповитого, мов ляльку, хлопця, який, заливаючись слізьми, плювався, мірячись влучити саме в Рюхина, захлинався слізьми й кричав на весь бульвар:"], "p": 613}, {"t": "text", "c": ["— Сволота!.."], "p": 614}, {"t": "text", "c": ["Сволота!.. Шофер вантажної машини із злим лицем заводив мотора.", "Поряд лихач гарячив коня, бив його по купрові бузковими віжками, кричав:"], "p": 615}, {"t": "text", "c": ["— А от на біговому!", "Я возив до психіятричної!"], "p": 616}, {"t": "text", "c": ["Довкола гомонів натовп, обговорюючи небачену подію; одне слово, був паскудний, мерзенний, спокусливий, свинячий скандал, який вщух лише тоді, як вантажівка понесла на собі від воріт Грибоєдова нещасного Івана Миколайовича, міліціянта, Пантелія й Рюхина."], "p": 617}]}