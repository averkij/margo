{"head": {"author": "Михайло Булгаков", "title": "Майстер і Маргарита"}, "body": [{"t": "h1", "c": "Частина друга", "p": 2088}, {"t": "h2", "c": "Розділ 19", "p": 2089}, {"t": "h2", "c": "Маргарита", "p": 2090}, {"t": "text", "c": ["За мною, читачу!", "Хто сказав тобі, що немає на світі справжньої, вірної, вічної любови?", "Хай вріжуть брехунові його мерзенного язика!"], "p": 2184}, {"t": "text", "c": ["За мною, читачу, й тільки за мною, і я покажу тобі таку любов! Ні! Майстер помилявся, коли з гіркотою казав Івасикові в шпиталі тієї години, як ніч перевалювалася за опівніч, що вона забула про нього.", "Цього бути не могло.", "Вона його, певна річ, не забула."], "p": 2186}, {"t": "text", "c": ["Передусім відкриємо таїну, якої майстер не побажав відкрити Івасикові. Кохану його звали Маргаритою Миколаївною.", "Усе, що майстер казав про неї бідолашному поетові, було істиною правдою.", "Він описав свою кохану правдиво. Вона була вродлива й розумна. До цього слід додати ще одне — певно можна сказати, що чимало жінок усе, що завгодно, віддали б за те, щоб проміняти своє життя на життя Маргарити Миколаївни.", "Бездітна тридцятирічна Маргарита була дружиною видатного спеціяліста, який до того ж зробив найважливіше відкриття державної ваги. Чоловік її був молодий, вродливий, добрий, чесний і обожнював свою дружину.", "Маргарита Миколаївна зі своїм чоловіком у парі мешкали в цілому поверху прекрасної вілли в саду в одному з провулків поблизу Арбата.", "Чарівне місце!", "Усякий може в цьому пересвідчитися, якщо побажає піти до цього саду.", "Нехай звернеться до мене, я скажу йому адресу, вкажу дорогу — дім цілий ще дотепер."], "p": 2187}, {"t": "text", "c": ["Маргарита Миколаївна не бідкувалася грішми. Маргарита Миколаївна могла купити все, що їй заманеться.", "Серед знайомих її чоловіка траплялися цікаві люди.", "Маргарита Миколаївна ніколи не торкалася примуса. Маргарита Миколаївна не знала страхіть життя у спільній квартирі.", "Словом кажучи… вона була щасливою?", "Ані хвилини!", "Відколи дев’ятнадцятирічною вона пішла заміж і потрапила до вілли, вона не знала щастя.", "Боги, боги мої!", "Чого ж треба було цій жінці?", "Чого треба було цій жінці, в очах якої завжди жеврів якийсь незбагненний вогничок? Чого треба було цій ледь зизуватій на одне око відьмі, яка заквітчала себе тоді навесні мімозами?", "Не знаю.", "Мені невідомо. Очевидно, вона казала правду, їй потрібний був він, майстер, а ніяк не готична вілла, і не окремий сад, і не гроші. Вона кохала його, вона казала правду. Навіть мені, правдивому оповідачеві, але сторонній людині, стискається серце на думку про те, чого зазнала Маргарита, коли прийшла наступного дня до дому майстра, на щастя, не встигши поговорити з чоловіком, який не повернувся призначеного строку, і дізналася, що майстра вже немає. Вона зробила усе, щоб довідатись будь-що про нього, і, певна річ, не довідалася геть нічого. Тоді вона повернулася до вілли й стала жити на колишньому місці. Та щойно зник брудний сніг з хідників та бруків, щойно потягло в кватирки гнилуватим бентежним вітром весни, Маргарита Миколаївна засумувала ще більше, ніж взимку. Вона плакала часто потай довгим та гірким плачем. Вона не знала, кого вона кохає: живого чи мертвого? І що далі йшли розпачливі дні, то частіше, і найпаче в сутінки, їй заходила думка про те, що вона пов’язана з мертвим. Треба було або забути його, або самій померти. Бо хіба ж можна було животіти так далі. Не можна! Забути його, будь-якою ціною — забути! Та він не забувається, от у чім горе. — Так, так, так, така ж сама помилка! — казала Маргарита, сидячи коло груби й дивлячись у вогонь, розпалений на спомин того вогню, що горів тоді, коли він писав Понтія Пилата. — Навіщо я тоді вночі пішла від нього? Навіщо?", "Це ж безумство! Я повернулася другого дня, чесно, як обіцяла, та було вже пізно.", "Так, я повернулася, як сердега Левій Матвій, занадто пізно!"], "p": 2190}, {"t": "text", "c": ["Усі ці слова були, певна річ, безглуздими, бо й насправді: що змінилось би, якби вона тієї ночі залишилася в майстра?", "Невже вона врятувала б його?", "Смішки! — вигукнули б ми, та ми цього не зробимо перед доведеною до відчаю жінкою."], "p": 2191}, {"t": "text", "c": ["Того самого дня, коли чинилася ота безглузда веремія, закручена появою чорного мага в Москві, у п’ятницю, коли було вигнано назад до Києва дядька Берліоза, коли заарештували бухгальтера та відбулося ще чимало безглуздих та незбагненних речей, Маргарита прокинулася близько опівдня у своїй спальні, що виходила ліхтарем у вежу дому."], "p": 2192}, {"t": "text", "c": ["Прокинувшись, Маргарита не заплакала, як це бувало часто, тому що прокинулася з передчуттям, що сьогодні нарешті щось станеться.", "Зазнавши цього передчуття, вона стала його розігрівати й плекати в своїй душі, побоюючись, щоб воно її не полишило."], "p": 2193}, {"t": "text", "c": ["— Я вірую! — шепотіла Маргарита ревно. — Я вірую! Щось станеться!", "Не може не статися, бо завіщо ж, насправді, мені послана довічна мука?", "Зізнаюся в тому, що я брехала й обманювала й жила потаємним життям, прихованим від людей, та все ж не можна за це карати так нещадно.", "Щось станеться неодмінно, бо ж не буває так, щоб будь-що тривало вічно.", "А крім того, мій сон був віщим, за це я ручаюся."], "p": 2194}, {"t": "text", "c": ["Так шепотіла Маргарита Миколаївна, дивлячись на пунсові штори, що наливалися сонцем, неспокійно вдягаючись, розчісуючи перед троїстим люстром коротке завите волосся."], "p": 2195}, {"t": "text", "c": ["Сон, що приснився тієї ночі Маргариті, був справді незвичним.", "Річ у тім, що під час своїх зимових мук вона ніколи не бачила уві сні майстра.", "Вночі він полишав її, і мучилася вона лише в денні години.", "Аж ось приснився."], "p": 2196}, {"t": "text", "c": ["Приснилася незнайома Маргариті місцевість — безнадійна, похмура, під захмареним небом ранньої весни.", "Приснилося це пошматоване плинне сіреньке небо, а під ним беззвучна зграя гайвороння.", "Якийсь кострубатий місточок.", "Під ним каламутна весняна річечка, безрадісні, убогі, напівголі дерева, самітна осика, а далі — між дерев, за якимось городом, — з колоддя поставлена будівелька, чи то воно — окрема поварня, чи то лазня, чи то чорт його зна що.", "Неживе усе довкола якесь, і таке похмуре, просто тягне повіситися на тій осиці біля містка. Ні подмуху вітру, ні руху хмари та ані живої душі. Ось де пекельне місце для живої людини."], "p": 2197}, {"t": "text", "c": ["Аж ось, уявіть, розчиняються двері цієї колодяної будівлі, і появляється він!", "Далеченько, але його виразно бачити.", "Обірваний він, не добереш у що вдягнений. Волосся пелехате, неголений. Очі хворі, тривожні.", "Манить її рукою, кличе.", "Захлинаючись у неживому повітрі, Маргарита купинами побігла до нього і в цей час прокинулась."], "p": 2198}, {"t": "text", "c": ["«Сон цей може означати лише одне з двох, — міркувала сама з собою Маргарита Миколаївна, — якщо він мертвий і поманив мене, то це знак, що він приходив по мене, і я скоро вмру. Це дуже добре, бо мукам тоді прийде край. Або він живий, тоді сон може означати одне, що він нагадує мені про себе! Він хоче сказати, що ми ще побачимося.", "Так, ми побачимося дуже скоро».", "Перебуваючи в тому ж збудженому стані, Маргарита вбралася й стала навіювати собі, що, по суті, все складається дуже вдало, а такі вдалі моменти треба вміти ловити й користатися з них.", "Чоловік поїхав у відрядження на цілих три дні.", "Упродовж трьох діб вона зоставлена сама на себе, ніхто не завадить їй думати про що завгодно, мріяти про те, що їй до вподоби.", "Усі п’ять кімнат у горішньому поверсі вілли, уся ця квартира, якій у Москві позаздрили б десятки тисяч людей, були у повній її обладі."], "p": 2199}, {"t": "text", "c": ["Однак, діставши свободу на цілих три дні, з усієї цієї розкішної квартири Маргарита обрала далеко не найкраще місце.", "Напившись чаю, вона пішла до темної, без вікон, кімнати, де зберігались валізи та усякий мотлох у двох великих шафах.", "Присівши почіпки, вона відкрила нижню шухляду першої з них і з-під купи шовкових окравок дістала те єдине цінне, що мала в житті. В руках Маргарити опинився старий альбом брунатної шкіри, в якому була фотографічна картка майстра, книжка ощадної каси з внеском на десять тисяч на його ім’я, розплатані між клаптями цигаркового паперу пелюстки засохлої троянди та частина зошита в цілий аркуш, списаного на машинці та з обгорілим нижнім краєм."], "p": 2200}, {"t": "text", "c": ["Повернувшись із цим скарбом до своєї спальні, Маргарита Миколаївна встановила на тристулковому люстрі світлину й просиділа близько години, тримаючи на колінах ушкодженого вогнем зошита, гортаючи його та перечитуючи те, в чому після спалення не було ні початку, ні кінця: «…темрява, що прийшла з Середземного моря, накрила ненависне прокураторові місто.", "Щезли висячі мости, що сполучають храм із страхітною Антонієвою вежею, спала з неба безодня й залила крилатих богів над гіподромом, Гасмонейський палац з бійницями, базари, караван-сараї, провулки, ставки… Згинув Єршалаїм — велике місто, як ніби не існував на світі…»", "Маргариті хотілося читати далі, та далі нічого не було, окрім нерівної вугільної торочки."], "p": 2201}, {"t": "text", "c": ["Втираючи сльози, Маргарита Миколаївна залишила зошит, лікті поклала на піддзеркальний столик і, відбиваючись у дзеркалі, довго сиділа, не зводячи очей з фотографії.", "Потім сльози висохли.", "Маргарита акуратно склала своє майно, і за кілька хвилин воно було знову поховане під шовковим лахміттям, і з дзвоном у темній кімнаті защібнувся замок."], "p": 2202}, {"t": "text", "c": ["Маргарита Миколаївна одягала в передпокої пальто, щоб йти гуляти.", "Красуня Наталя, її служниця, спиталася про те, що зробити на друге, і, діставши відповідь, що це байдуже, зайшла зі своєю господинею в розмову й стала розповідати бозна про що, наприклад про те, що от вчора в театрі фокусник такі фокуси показував, що усі ахнули, усім роздавав по два флякони зарубіжних парфумів та панчохи безплатно, а потім, як сеанс скінчився, публіка вийшла на вулицю, і — хвать — усі опинились голі!", "Маргарита Миколаївна повалилася на стільця під дзеркалом у передпокої та зареготала."], "p": 2203}, {"t": "text", "c": ["— Наталю! Чи вам не сором, — казала Маргарита Миколаївна, — ви ж грамотна, розумна дівчина; у чергах брешуть чорт зна що, а ви повторюєте!"], "p": 2204}, {"t": "text", "c": ["Наталя зашарілася й з великим запалом заперечила, що нічого не брешуть і що вона сьогодні на власні очі в гастрономі на Арбаті бачила одну громадянку, яка прийшла до гастроному в черевиках, а як стала біля каси платити, черевики їй з ніг зникли й вона зосталася в самих панчохах.", "Очі вирячені! На п’ятці діра.", "А черевики ці чарівні, з того самого сеансу."], "p": 2205}, {"t": "text", "c": ["— Отак і пішла?"], "p": 2206}, {"t": "text", "c": ["— Отак і пішла! — вигукувала Наталя, ще більше жевріючи через те, що їй не вірять. — Та вчора, Маргарито Миколаївно, міліція чоловіка зі сто вночі забрала.", "Громадянки з цього сеансу в самих панталонах бігли Тверською."], "p": 2207}, {"t": "text", "c": ["— Ну, певна річ, це Дар’я розказувала, — казала Маргарита Миколаївна, — я давно вже за нею помічала, що вона страшенна брехуха."], "p": 2208}, {"t": "text", "c": ["Кумедна розмова закінчилася приємним сюрпризом для Наталі.", "Маргарита Миколаївна подалася до спальні й вийшла звідти, тримаючи в руках пару панчіх та флякон одекольону. Сказавши Наталі, що вона теж хоче показати фокус, Маргарита Миколаївна подарувала їй панчохи і скляницю й сказала, що просить її лише за одне — не бігати в самих панчохах Тверською й не слухати Дар’ю.", "Розцілувавшись, господиня й служниця розсталися. Відкинувшись на зручну, м’яку подушку крісла в тролейбусі, Маргарита Миколаївна їхала до Арбату й то думала про своє, то прислухалася до того, про що шепочуться двоє громадян, що сиділи попереду від неї."], "p": 2210}, {"t": "text", "c": ["А ті, зрідка озираючись з осторогою, чи не чує хто, перешіптувались про якусь нісенітницю.", "М’язистий здоровань з проворними свинячими оченятками, що сидів край вікна, тихо казав маленькому своєму сусідові про те, що довелося запнути домовину чорним покривалом…"], "p": 2211}, {"t": "text", "c": ["— Та не може бути, — вражаючись, шепотів маленький. — Це щось нечуване…", "А що ж Желдибін зробив?"], "p": 2212}, {"t": "text", "c": ["Посеред рівного гудіння тролейбуса чулися слова від віконця: — Карний розшук… скандал… ну, чиста тобі містика!"], "p": 2214}, {"t": "text", "c": ["З цих уривчастих шматочків Маргарита Миколаївна якось склала щось доладне. Громадяни шепотіли про те, що в якогось мерця, а якого — вони не називали, сьогодні ранком з труни викрали голову!", "Й от через це той Желдибін так хвилюється тепер.", "А двоє, що шепочуть в тролейбусі, також мають якусь причетність до обкраденого небіжчика."], "p": 2215}, {"t": "text", "c": ["— Чи поспіємо по квіти заїхати? — непокоївся маленький. — Кремація, ти кажеш, о другій?"], "p": 2216}, {"t": "text", "c": ["Нарешті Маргариті Миколаївні набридло слухати ці таємничі теревені про викрадену з домовини голову, й вона зраділа, що їй пора виходити."], "p": 2217}, {"t": "text", "c": ["За кілька хвилин Маргарита Миколаївна вже сиділа під Кремлівським муром на одній з лавок, помістившись так, що їй було видно манеж."], "p": 2218}, {"t": "text", "c": ["Маргарита мружилася на яскраве сонце, згадувала свій сьогоднішній сон, згадувала, як саме рік, день у день, година в годину тому, на тій самій лаві, вона сиділа поруч із ним. І так само, як і тоді, чорна торбинка лежала поруч із нею на лаві.", "Його не було поруч цього дня, та розмовляла подумки Маргарита Миколаївна все ж таки з ним: «Якщо ти засланий, то чому не даєш знати про себе?", "Воно ж дають люди знати.", "Ти розлюбив мене?", "Ні, я чогось цьому не вірю.", "Отже, ти був засланий і помер… Тоді, прошу тебе, відпусти мене, дай мені нарешті свободу жити, дихати повітрям».", "Маргарита Миколаївна сама відповідала собі за нього: «Ти вільна… Чи я держу тебе?»", "Потім заперечувала йому: «Ні, що це за відповідь!", "Ні, ти піди з моєї пам’яті, тоді я стану вільною»."], "p": 2219}, {"t": "text", "c": ["Люди проходили побіч Маргарити Миколаївни.", "Якийсь чоловік скоса глянув на гарно вбрану жінку, принаджений її вродою та самітністю. Він кахикнув і примостився на краєчку тієї самої лави, на якій сиділа Маргарита Миколаївна. Набравшись духу, він почав: — Безперечно гожа днина сьогодні…"], "p": 2221}, {"t": "text", "c": ["Та Маргарита так похмуро поглянула на нього, що він підвівся й пішов."], "p": 2222}, {"t": "text", "c": ["«Ось і приклад, — подумки казала Маргарита тому, хто володів нею, — чому, власне, я прогнала цього чоловіка?", "Мені нудно, а в цьому ловеласі немає нічого прикрого, хіба що глупе слово «безперечно»?", "Чого я сиджу, мов та сова, під муром сама?", "Чого я виключена з життя?»", "Вона зовсім засумувала й похнюпилася.", "Та тут та сама хвиля очікування і збудження штовхнула її в груди. «Так, станеться!»", "Хвиля штовхнула її удруге, і тут вона збагнула, що це хвиля звукова. Крізь галас міста щораз то виразніше чулися наближувані удари барабана й звуки трохи фальшивих сурм. Першим показався кінний міліціянт, що ступом їхав повз огорожі саду, а за ним троє піших.", "Услід повільно їхала вантажівка з музикантами. Далі — звільна посувалася похоронна новенька відкрита машина, на ній домовина уся у вінках, а по рогах плятформи — стояло четверо людей: троє чоловіків і одна жінка.", "Навіть на відстані Маргарита розгледіла, що обличчя людей, котрі стояли в похоронній машині та супроводили покійника в останню путь, якось дивно розгублені. Найдужче знати це було стосовно громадянки, яка стояла в лівому задньому розі автомарів. Повні щоки цієї громадянки наче зсередини розпирало ще більше якоюсь пікантною таїною, в заплилих вічках грали двозначні пломінці.", "Здавалося, що от-от, ще трішки, і громадянка, не стерпівши, мигне на покійника й скаже: «Чи бачили ви щось таке?", "Чиста містика!»", "Настільки ж розгублені обличчя були й у піших супровідників, які, числом чоловіка з триста приблизно, поволі йшли за похоронною машиною."], "p": 2224}, {"t": "text", "c": ["Маргарита проводжала очима ходу, прислухаючись, як затихає вдалині сумовитий турецький барабан, що виробляв одне й те саме «бумс, бумс, бумс», і думала: «Який дивний похорон… І яка туга від того «бумса»!", "Ах, бігме, дияволові б я заклала душу, аби лиш довідатись, живий він, чи ні?", "Цікаво б знати, кого це ховають з такими дивними обличчями?»", "— Берліоза Михайла Олександровича, — почувся поруч дещо гугнявий чоловічий голос, — голову МАССОЛІТу."], "p": 2225}, {"t": "text", "c": ["Здивована Маргарита Миколаївна обернулась і побачила на своїй лаві громадянина, який, очевидно, безшумно підсів до неї в той час, коли Маргарита задивилася на процесію і, слід гадати, з розгуби уголос задала своє останнє запитання."], "p": 2226}, {"t": "text", "c": ["Процесія тим часом стала призупинятися, очевидно, затримувана спереду світлофорами."], "p": 2227}, {"t": "text", "c": ["— Так, — правив невідомий громадянин, — дивний в них настрій.", "Везуть покійника, а думають лише про те, куди поділася його голова!"], "p": 2228}, {"t": "text", "c": ["— Яка голова? — спитала Маргарита, вдивляючись у несподіваного сусіда.", "Сусід цей виявився маленьким на зріст, вогнисто-рудим, з іклом, у крохмальній білизні, в смугастому добротному костюмі, в лакованих черевиках та з котелком на голові. Краватка була яскравою. Дивним було те, що з кишеньки, де зазвичай чоловіки носять хустинку або самописне перо, в цього громадянина стирчала обгризена куряча кістка."], "p": 2229}, {"t": "text", "c": ["— Та от, бачте, — пояснював рудий, — сьогодні рано у грибоєдівській залі голову покійникові поцупили з домовини."], "p": 2230}, {"t": "text", "c": ["— Як це таке може бути? — мимохіть запитала Маргарита, водночас пригадавши шепіт у тролейбусі."], "p": 2231}, {"t": "text", "c": ["— Чорт його знає як! — розв’язно відповів рудий. — Я, втім, гадаю, що про це Бегемота не зле було б поспитати.", "Страх як спритно поцупили.", "Такий скандалюга!", "І, головне, незрозуміло, кому й навіщо вона потрібна, та голова!"], "p": 2232}, {"t": "text", "c": ["Хоч як була перейнята своїм Маргарита Миколаївна, її усе ж вразили дивні побрехеньки невідомого громадянина."], "p": 2233}, {"t": "text", "c": ["— Стривайте! — раптом скрикнула вона. — Якого Берліоза?", "Це, що в газетах сьогодні…"], "p": 2234}, {"t": "text", "c": ["— Еге ж, еге ж…"], "p": 2235}, {"t": "text", "c": ["— То це, виходить, літерати за труною йдуть? — запитала Маргарита і раптово ошкірилась."], "p": 2236}, {"t": "text", "c": ["— Ну, натурально, вони!"], "p": 2237}, {"t": "text", "c": ["— А ви їх знаєте в лице?"], "p": 2238}, {"t": "text", "c": ["— Усіх до єдиного, — відповів рудий."], "p": 2239}, {"t": "text", "c": ["— Скажіть, — промовила Маргарита, і голос її став глухим, — серед них немає критика Латунського?"], "p": 2240}, {"t": "text", "c": ["— Де ж би він мав іще бути? — відповів рудий. — Он він скраю в четвертому ряду."], "p": 2241}, {"t": "text", "c": ["— Цей блондин-бо? — щулячись, спитала Маргарита."], "p": 2242}, {"t": "text", "c": ["— Попелястого кольору…", "Бачите, он він очі підвів до неба."], "p": 2243}, {"t": "text", "c": ["— На патера схожий?"], "p": 2244}, {"t": "text", "c": ["— От-от!"], "p": 2245}, {"t": "text", "c": ["Більше Маргарита нічого не запитала, вдивляючись в Латунського."], "p": 2246}, {"t": "text", "c": ["— А ви, як бачу, — всміхаючись, промовив рудий, — ненавидите цього Латунського."], "p": 2247}, {"t": "text", "c": ["— Я ще декого ненавиджу, — крізь зуби відповіла Маргарита, — та про це нецікаво говорити."], "p": 2248}, {"t": "text", "c": ["Процесія тим часом рушила далі, за пішими потяглися здебільша порожні автомобілі."], "p": 2249}, {"t": "text", "c": ["— Та вже ж, звісно, що тут цікавого, Маргарито Миколаївно!"], "p": 2250}, {"t": "text", "c": ["Маргарита здивувалась: — Ви мене знаєте?"], "p": 2252}, {"t": "text", "c": ["Замість відповіді рудий зняв котелка й узяв його навідліт."], "p": 2253}, {"t": "text", "c": ["«Чисто розбійницька пика!» — подумала Маргарита, вдивляючись у свого вуличного співрозмовника."], "p": 2254}, {"t": "text", "c": ["— А я вас не знаю, — сухо сказала Маргарита."], "p": 2255}, {"t": "text", "c": ["— Де ж вам мене знати!", "А тим часом я посланий до вас за дільцем."], "p": 2256}, {"t": "text", "c": ["Маргарита зблідла й відсахнулася."], "p": 2257}, {"t": "text", "c": ["— З цього впрост і треба було починати, — промовила вона, — а не молоти чорт зна що про відрізану голову!", "Ви мене хочете заарештувати?"], "p": 2258}, {"t": "text", "c": ["— Нічого схожого, — вигукнув рудий, — що ж це таке: як вже заговорив, то вже конче арештувати!", "Просто є до вас справа."], "p": 2259}, {"t": "text", "c": ["— Нічого не розумію, яка справа?"], "p": 2260}, {"t": "text", "c": ["Рудий озирнувся й сказав таємничо:"], "p": 2261}, {"t": "text", "c": ["— Мене прислали, щоб вас сьогодні увечері запросити в гості."], "p": 2262}, {"t": "text", "c": ["— Що ви верзете, які гості?"], "p": 2263}, {"t": "text", "c": ["— До одного вельми знатного іноземця, — значливо сказав рудий, прищуливши око."], "p": 2264}, {"t": "text", "c": ["Маргарита дуже розгнівилася."], "p": 2265}, {"t": "text", "c": ["— Нова порода з’явилася: вуличний звідник, — підводячись, щоб піти, сказала вона. — От спасибі за таке доручення! — образившись вигукнув рудий і пробурчав у спину Маргариті, що відходила: — Дурепа! — Мерзотник! — озвалася та, повертаючись, і враз почула за собою голос рудого:"], "p": 2268}, {"t": "text", "c": ["— Темрява, що прийшла з Середземного моря, накрила ненависне прокураторові місто.", "Щезли висячі мости, що сполучають храм із страхітною Антонієвою вежею… Згинув Єршалаїм, велике місто, як ніби не існував на світі… То згиньте ж і ви згином з вашим обгорілим зошитом і сушеною трояндою!", "Сидіть отут на лавці самі та благайте його, щоб він відпустив вас на волю, дав дихати повітрям, пішов би з пам’яті!"], "p": 2269}, {"t": "text", "c": ["Сполотнівши на обличчі, Маргарита повернулася до лави.", "Рудий дивився на неї, прищулившись."], "p": 2270}, {"t": "text", "c": ["— Я нічого не розумію, — тихо промовила Маргарита Миколаївна, — про аркуші ще можна дізнатися… прокрастися, підгледіти…", "Наталя підкуплена, так?", "Та як це ви змогли дізнатися про мої думки? — Вона стражденно зморщилася й додала: — Скажіть мені, хто ви такий?", "З якої ви установи?"], "p": 2271}, {"t": "text", "c": ["— От скука ж бо, — пробурчав рудий і заговорив гучніше: — Пробачте, таж я сказав вам, що ні з якої я не установи!", "Сядьте, будь ласка."], "p": 2272}, {"t": "text", "c": ["Маргарита безсуперечно підкорилася, та усе ж таки, сідаючи, запитала ще раз: — Хто ви такий?"], "p": 2274}, {"t": "text", "c": ["— Ну добре, звати мене Азазелло, та все одно вам це нічого не каже."], "p": 2275}, {"t": "text", "c": ["— А ви мені не скажете, звідки ви дізналися про аркуші та про мої думки?"], "p": 2276}, {"t": "text", "c": ["— Не скажу, — сухо відказав Азазелло."], "p": 2277}, {"t": "text", "c": ["— Але ж ви щось знаєте про нього? — благально шепнула Маргарита."], "p": 2278}, {"t": "text", "c": ["— Ну, скажімо, знаю."], "p": 2279}, {"t": "text", "c": ["— Благаю: скажіть лише одне, він живий?", "Не мучте."], "p": 2280}, {"t": "text", "c": ["— Ну, живий, живий. — з нехіттю озвався Азазелло."], "p": 2281}, {"t": "text", "c": ["— Боже!"], "p": 2282}, {"t": "text", "c": ["— Будь ласка, без хвилювань та скрикувань, — спохмурнівши, сказав Азазелло."], "p": 2283}, {"t": "text", "c": ["— Пробачте, пробачте, — бурмотіла покірна тепер Маргарита, — я, звісно, розсердилася на вас.", "Та погодьтеся, коли на вулиці запрошують жінку кудись у гостину…", "Я не маю пересудів, запевняю вас, — Маргарита невесело всміхнулася, — але я ніколи не бачу жодних іноземців, спілкуватися з ними не маю жодної охоти… і крім того, мій чоловік… Моя драма в тому, що я живу з тим, кого не люблю, але псувати йому життя вважаю справою негідною. Я від нього нічого не бачила, крім добра…"], "p": 2284}, {"t": "text", "c": ["Азазелло з видною нудьгою вислухав цю безладну мову й сказав суворо: — Прошу вас хвилиночку помовчати."], "p": 2286}, {"t": "text", "c": ["Маргарита покірно замовкла."], "p": 2287}, {"t": "text", "c": ["— Я запрошую вас до іноземця абсолютно безпечного.", "І жодна душа не знатиме про ці відвідини. От уже за це даю вам поруку."], "p": 2288}, {"t": "text", "c": ["— А навіщо я йому потрібна? — вкрадливо спитала Маргарита."], "p": 2289}, {"t": "text", "c": ["— Про це ви дізнаєтесь згодом."], "p": 2290}, {"t": "text", "c": ["— Розумію… Я маю йому датися, — сказала Маргарита задумливо."], "p": 2291}, {"t": "text", "c": ["На це Азазелло якось зневажливо хмикнув і відповів так:"], "p": 2292}, {"t": "text", "c": ["— Будь-яка жінка в світі, можу вас запевнити, мріяла б про це, — пику Азазелла скособочило смішком, — але я розчарую вас, цього не буде."], "p": 2293}, {"t": "text", "c": ["— Що за іноземець такий?! — збентежено вигукнула Маргарита так гучно, що на неї обернулися перехожі, що простували побіля лави."], "p": 2294}, {"t": "text", "c": ["— І який мені інтерес йти до нього?"], "p": 2295}, {"t": "text", "c": ["— Ну, інтерес доволі великий…", "Ви скористаєтеся з нагоди…"], "p": 2296}, {"t": "text", "c": ["— Що? — скрикнула Маргарита, й очі їй округліли. — Якщо я вас добре розумію, ви натякаєте на те, що я там зможу дізнатися про нього?"], "p": 2297}, {"t": "text", "c": ["Азазелло мовчки кивнув головою."], "p": 2298}, {"t": "text", "c": ["— Їду! — із силою вигукнула Маргарита й схопила Азазелла за руку. — Їду куди завгодно!"], "p": 2299}, {"t": "text", "c": ["Азазелло, полегшено переводячи подих, відкинувся на опертя лави, затуливши спиною грубо вирізане на ньому слово «Нюра», й заговорив іронічно:"], "p": 2300}, {"t": "text", "c": ["— Трудний народ ці жінки! — він засунув руки в кишені й далеко уперед простягнув ноги. — Навіщо, наприклад, мене послали в цій справі?", "Хай би їздив Бегемот, він принадний…"], "p": 2301}, {"t": "text", "c": ["Маргарита заговорила, криво й жалісно всміхаючись: — Годі мене містифікувати та мучити вашими загадками… Я ж людина нещасна, й ви користаєтесь з цього.", "Лізу до якоїсь дивної історії, та, клянуся, тільки через те, що ви поманили мене словами про нього! Мені паморочиться голова від усіх цих незбагненностей…"], "p": 2303}, {"t": "text", "c": ["— Без драм, без драм, — ґримасуючи озвався Азазелло, — на моє становище теж треба зглянутися.", "Набити адміністраторові пику, або виставити дядька з дому, або підстрелити когось, або який-такий інший дріб’язок у цьому роді, це мій прямий фах, але розмовляти із закоханими жінками — уклінно дякую.", "Бо ж я вас пів години вже вламую.", "То їдете?"], "p": 2304}, {"t": "text", "c": ["— Їду, — просто відповіла Маргарита Миколаївна."], "p": 2305}, {"t": "text", "c": ["— Тоді покваптеся одержати, — сказав Азазелло й, діставши з кишені круглого золотого слоїка, простягнув його Маргариті із словами: — Та ховайте ж, бо перехожі дивляться.", "Він вам знадобиться, Маргарито Миколаївно. Ви порядно зістарілися з горя за останні пів року.", "(Маргарита спалахнула, але нічого не відказала, а Азазелло правив далі). Сьогодні увечері, пункт о половині на десяту, потрудіться, розібравшись догола, натерти цією мастю обличчя та все тіло.", "Далі робіть, що хочете, але не відходьте від телефону.", "О десятій я до вас зателефоную й усе, що треба, скажу.", "Вам ні про що не доведеться турбуватися, вас доправлять куди треба, і вам не заподіють жодного клопоту.", "Зрозуміло?"], "p": 2306}, {"t": "text", "c": ["Маргарита помовчала, тоді відказала: — Зрозуміло. Ця річ із щирого золота, знати з ваги.", "Ну що ж, я прекрасно розумію, що мене підкуповують і втягають до якоїсь темної історії, за яку я вельми поплачуся."], "p": 2308}, {"t": "text", "c": ["— Це що ж таке, — майже засичав Азазелло, — ви знову!"], "p": 2309}, {"t": "text", "c": ["— Ні, стривайте!"], "p": 2310}, {"t": "text", "c": ["— Віддайте назад крем!"], "p": 2311}, {"t": "text", "c": ["Маргарита міцніше затисла в руці слоїка й правила далі: — Ні, постривайте…", "Я знаю, на що йду. Та йду на усе через нього, тому що ні на що в світі більше надії не маю.", "Та хочу вам сказати, що як ви мене згубите, вам буде сором!", "Так, сором!", "Я гину через любов! — і, стукнувши себе в груди, Маргарита поглянула на сонце. — Віддайте назад, — у злобі засичав Азазелло, — віддайте назад, і біс забирай це все! Хай посилають Бегемота. — О ні! — вигукнула Маргарита, вражаючи перехожих. — Ладна на все, ладна вчинити цю комедію з намащенням маззю, ладна йти ік чорту в зуби. Не віддам!"], "p": 2315}, {"t": "text", "c": ["— Ба! — раптом заверещав Азазелло і, вирячивши очі на огорожу саду, став вказувати кудись пальцем."], "p": 2316}, {"t": "text", "c": ["Маргарита обернулася туди, куди вказував Азазелло, та нічого особливого там не виявила.", "Тоді вона обернулася до Азазелла, бажаючи дістати пояснення цьому безглуздому «Ба!», та давати це пояснення не було кому: таємничий співрозмовник Маргарита Миколаївни щез.", "Маргарита швидко сунула руку до торбинки, куди перед цим окриком сховала слоїка, і пересвідчилася, що він там.", "Тоді, ні про що не міркуючи, Маргарита приспішила з Олександрівського саду геть."], "p": 2317}]}