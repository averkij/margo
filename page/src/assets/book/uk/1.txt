{"head": {"author": "Михайло Булгаков", "title": "Майстер і Маргарита"}, "body": [{"t": "h1", "c": "Частина перша", "p": 2}, {"t": "h2", "c": "Розділ 1", "p": 3}, {"t": "h2", "c": "Ніколи не розмовляйте з невідомими", "p": 4}, {"t": "text", "c": ["В годину гарячого весняного заходу сонця на Патріярших ставах з’явилося двоє громадян.", "Перший з них — приблизно сорокарічний, вбраний у сіренький літній піджак і штани до пари, — був невеликого зросту, чорнявий, вгодований, лисий, свого пристойного капелюха пиріжком ніс у руці, а добре виголене обличчя його прикрашали неймовірного розміру окуляри в чорній роговій оправі.", "Другий — плечистий, рудуватий, чубатий парубок у збитій на потилицю картатій кепці — був у ковбойці, пожмаканих білих штанях та чорних тапках."], "p": 5}, {"t": "text", "c": ["Перший був не хто інший, як Михайло Олександрович Берліоз, голова правління однієї з найбільших московських літерацьких асоціяцій, скорочено іменованої МАССОЛІТ, і редактор грубого мистецького журналу, а молодий супутник його — поет Іван Миколайович Понирьов, який писав під псевдонімом Бездомний. Потрапивши в тінь ледь зазеленілих лип, письменники перш за все шугнули до пістряво помальованої ятки з написом «Пиво та води»."], "p": 7}, {"t": "text", "c": ["До речі, слід зазначити першу дивину цього страшного травневого вечора. Не лише біля ятки, але й в усій алеї, рівнобіжній Малій Бронній вулиці, не виявилося ані однісінької живої душі. Тієї пори, коли вже, здається, несила було й дихати, коли сонце, розжаривши Москву, в сухій імлі звалювалось десь за Садове кільце, — ніхто не прийшов під липи, ніхто не сів на лавку, порожньою була алея."], "p": 8}, {"t": "text", "c": ["— Дайте нарзану, — попросив Берліоз."], "p": 9}, {"t": "text", "c": ["— Нарзану немає, — відказала жінка в ятці й чогось образилася."], "p": 10}, {"t": "text", "c": ["— Пиво є? — хрипким голосом поспитався Бездомний."], "p": 11}, {"t": "text", "c": ["— Пиво привезуть надвечір, — відповіла жінка."], "p": 12}, {"t": "text", "c": ["— А що є? — спитав Берліоз."], "p": 13}, {"t": "text", "c": ["— Абрикосова, але тепла, — сказала жінка."], "p": 14}, {"t": "text", "c": ["— Ну давайте, давайте, давайте!.."], "p": 15}, {"t": "text", "c": ["Абрикосова дала пишну жовту піну, і в повітрі запахло перукарнею.", "Напившись, літерати відразу стали гикати, розплатилися й умостилися на лавці лицем до ставу і спиною до Бронної."], "p": 16}, {"t": "text", "c": ["Тут сталася друга дивина, що зачепила самого лише Берліоза.", "Він раптом перестав гикати, серце йому гупнуло й на мить десь провалилося, затим повернулося, але з тупою голкою, що засіла в ньому. Крім того, Берліоза пійняв безпідставний, але настільки сильний страх, що його закортіло негайно бігти з Патріярших світ-заочі.", "Берліоз тоскно озирнувся, не розуміючи, що його наполохало.", "Він зблід, обтер лоба хустинкою, подумав: «Що це зі мною?", "Такого ніколи не було… серце… дається взнаки… я перевтомився.", "Чи не пора кинути усе під три чорти й геть до Кисловодська…»", "І тут спекотне повітря загусло перед ним, і зіткався з цього повітря прозорий громадянин предивного вигляду.", "На маленькій голівці жокейський картузик, картатий куценький прозірчастий теж спінджачок…", "Громадянин зростом у сажень, але в плечах вузький, худючий неймовірно, і фізіономія, прошу завважити, глузлива."], "p": 17}, {"t": "text", "c": ["Життя Берліоза складалося так, що до незвичайних явищ він не звик. Він геть сполотнів, витріщив очі й у сполоху подумав: «Цього не може бути!..»", "Та воно, ой лихо, було, і довгий, крізь якого видно, гойдавсь перед ним і вліво, і вправо."], "p": 18}, {"t": "text", "c": ["Тут жах настільки пойняв Берліоза, що він заплющив очі.", "А коли розплющив їх, побачив, що все скінчилося, марево розтануло, картатий зник, а заразом і тупа голка вискочила з серця."], "p": 19}, {"t": "text", "c": ["— А нехай тобі дідько! — скрикнув редактор. — Знаєш, Іване, зо мною оце замалим удар од спеки не стався!", "Навіть щось схоже на галюцинацію було, — він тужився всміхнутися, та в очах його ще гасав неспокій, і руки тремтіли."], "p": 20}, {"t": "text", "c": ["Однак потроху він вгамувався, обмахнувся хусткою, і, промовивши досить бадьоро: «Ну що ж…» — повів мову, обірвану питтям абрикосової."], "p": 21}, {"t": "text", "c": ["Мова ця, як згодом дізналися, велася про Ісуса Христа.", "Річ у тім, що редактор замовив поетові до чергової книжки журналу велику антирелігійну поему.", "Цю поему Іван Миколайович написав, і в дуже короткий строк, але, на жаль, редакторові нею нітрохи не догодив.", "Окреслив Бездомний чільну дійову особу своєї поеми, тобто Ісуса, дуже чорними барвами, а проте усю поему доводилося, на думку редактора, писати наново.", "І от тепер редактор читав поетові щось ніби як лекцію про Ісуса, з тим щоб підкреслити основну помилку поета.", "Важко сказати, що саме підвело Івана Миколайовича — чи то образотворча сила його таланту, чи то цілковита необізнаність у питанні, з якого він писав, — та Ісус вийшов в нього, ну, геть як живий, який колись існував Ісус, тільки, щоправда, наділений усіма негативними рисами Ісус. Та Берліоз хотів довести поетові, що головне не в тому, який був Ісус, чи злий, чи гарний, а в тому, що Ісуса цього, як особи, взагалі не існувало на світі, і що всі оповідки про нього — прості вигадки, звичайнісінький міт."], "p": 22}, {"t": "text", "c": ["Слід зазначити, що редактор був людиною очитаною й дуже вміло посилався в своїй мові на давніх істориків, наприклад на славетного Філона Александрійського, на блискучого своєю освіченістю Йосипа Флавія, які ніколи, жодним словом не прохопилися про існування Ісуса.", "Виказуючи солідну ерудицію, Михайло Олександрович сповістив поета, поміж іншим, і про те, що те місце в п’ятнадцятій книзі, у розділі 44-му славетних Тацитових «Анналів», де йдеться про страту Ісуса, — є нічим іншим, як пізнішою пофальшованою вставкою."], "p": 23}, {"t": "text", "c": ["Поет, для якого все, що сповіщав редактор, було новиною, уважно слухав Михайла Олександровича, уп’явшись у нього своїми жвавими зеленими очима, й лише часом гикав, пошепки лаючи абрикосову воду."], "p": 24}, {"t": "text", "c": ["— Немає жодної східньої релігії, — казав Берліоз, — де, як водиться, пречиста діва не породила б на світ бога.", "І християни, не вигадавши нічого нового, точнісінько так створили свого Ісуса, якого насправді ніколи не існувало серед живих.", "Ось на цім і треба зробити головний наголос…"], "p": 25}, {"t": "text", "c": ["Високий тенор Берліоза розлягався безлюдною алеєю, і в міру того, як Михайло Олександрович залазив у такі хащі, куди може влазити, без ризику зламати собі карка, лише вельми освічена людина, — поет більше й більше дізнавався цікавого й корисного і про єгиптянського бога Озириса, благостинного бога й сина Неба й Землі, і про фінікійського бога Таммуза, і про Мардука, і навіть про менш знаного грізного бога Віцліпуцлі, якого вельми шанували колись ацтеки в Мексиці."], "p": 26}, {"t": "text", "c": ["І от саме в той мент, коли Михайло Олександрович розповідав поетові про те, як ацтеки ліпили з тіста фігурку Віцліпуцлі, в алеї з’явилася перша людина."], "p": 27}, {"t": "text", "c": ["Згодом, коли, відверто сказати, було вже запізно, різні установи подали свої донесення з описом цього чоловіка. Зіставлення їх не може не викликати подиву.", "Так, у першому з них сказано, що чоловік цей був низенький на зріст, зуби мав золоті й кульгав на праву ногу. У другому — що чоловік був зросту велетенського, коронки мав плятинові, кульгав на ліву ногу. Третє лаконічно доносить, що особливих прикмет чоловік не мав."], "p": 28}, {"t": "text", "c": ["Доводиться визнати, що жодне з цих донесень геть не годиться."], "p": 29}, {"t": "text", "c": ["Найперше: на жодну ногу описуваний не кульгав, зросту був не малого й не велетенського, а просто високого.", "Якщо ж йдеться про зуби, то з лівого боку він мав плятинові коронки, а з правого — золоті.", "Він мав на собі дорогий сірий костюм та заграничні, під колір костюма, черевики.", "Сірого берета він хвацько збив на вухо, під пахвою ніс ціпка з чорним держаком у вигляді голови пуделя.", "На вигляд — років сорока з гаком.", "Рот якийсь кривий.", "Виголений чисто.", "Брунет.", "Праве око чорне, ліве чомусь велене.", "Брови чорні, але одна вище від другої.", "Одне слово — іноземець."], "p": 30}, {"t": "text", "c": ["Іноземець пройшов побіч лави, на якій містилися редактор і поет, скоса зиркнув на них, зупинився й раптово вмостився на сусідній лавці, кроків за два від приятелів."], "p": 31}, {"t": "text", "c": ["«Німець», — подумав Берліоз."], "p": 32}, {"t": "text", "c": ["«Англієць, — подумав Бездомний, — ач, і не гаряче йому в рукавичках»."], "p": 33}, {"t": "text", "c": ["А іноземець обвів поглядом високі кам’яниці, що квадратом облягали став, причому стало помітно, що бачить він цю місцину вперше й що вона його зацікавила."], "p": 34}, {"t": "text", "c": ["Він зачепився поглядом за горішні поверхи, які сліпучо відбивали в шибках поламане сонце, що назавжди відходить від Михайла Олександровича, потім перевів його додолу, де шибки почали темніти надвечірнім присмерком, з чогось поблажливо посміхнувся, примружився, руки поклав на держак, а підборіддя на руки."], "p": 35}, {"t": "text", "c": ["— Ти, Йване, — казав Берліоз, — дуже добре й сатирично зобразив, наприклад, народження Ісуса, сина Божого, але ж уся сіль у тому, що ще перед Ісусом народився цілий ряд синів Божих, як, скажімо, фінікійський Адоніс, фригійський Аттіс, перський Митра. Коротко ж кажучи, жоден з них не народжувався, і нікого не було, в тому числі й Ісуса, і треба, щоб ти, замість народження чи, скажімо, приходу мудреців, описав безглузді плітки про це народження.", "Бо ж воно виходить із твоєї оповіді, що він таки справді народився!.."], "p": 36}, {"t": "text", "c": ["Тут Бездомний надався був спинити гикавку, яка геть його замучила, затамував подих, через що гикнув ще болісніше та гучніше, і цієї ж миті Берліоз урвав свою мову, бо іноземець раптом підвівся й попрямував до письменників."], "p": 37}, {"t": "text", "c": ["Ті поглянули на нього з подивом."], "p": 38}, {"t": "text", "c": ["— Пробачте мені будь ласка, — підійшовши, промовив він з іноземним акцентом, та не псуючи слів, — що я, хоч ми й не знайомі, дозволяю собі… але предмет вашої вченої бесіди настільки цікавий, що…"], "p": 39}, {"t": "text", "c": ["Тут він чемно зняв берета, і друзям не стало іншої ради, як підвестися та вклонитися."], "p": 40}, {"t": "text", "c": ["«Ні, радше француз…» — подумав Берліоз."], "p": 41}, {"t": "text", "c": ["«Поляк?..» — подумав Бездомний."], "p": 42}, {"t": "text", "c": ["Слід додати, що на поета іноземець з перших слів справив огидне враження, а Берліозові радше сподобався, тобто не те щоби сподобався, а… як би висловитись… зацікавив, чи що."], "p": 43}, {"t": "text", "c": ["— Дозвольте мені присісти? — чемно попросив іноземець, і приятелі якось мимоволі розсунулися; іноземець вправно вмостився поміж ними й відразу встряв у розмову."], "p": 44}, {"t": "text", "c": ["— Якщо я не змилив слухом, ви зволили казати, що Ісуса не було на світі? — запитав іноземець, звертаючи до Берліоза своє ліве зелене око."], "p": 45}, {"t": "text", "c": ["— Ні, ви не змилили слухом, — ґречно відповів Берліоз, — саме це я й казав."], "p": 46}, {"t": "text", "c": ["— Ох, як цікаво! — вигукнув іноземець."], "p": 47}, {"t": "text", "c": ["«І якого дідька йому треба?» — подумав Бездомний і насупився."], "p": 48}, {"t": "text", "c": ["— А ви погоджувались із вашим бесідником? — запитав невідомець, обернувшись праворуч до Бездомного."], "p": 49}, {"t": "text", "c": ["— На всі сто! — потвердив той, бо полюбляв висловлюватися пишномовно й фігурально."], "p": 50}, {"t": "text", "c": ["— Оттака ловися! — вигукнув непрошений співрозмовець і, чомусь злодійкувато озирнувшись та приглушивши свій низький голос, сказав: — Даруйте мою нав’язливість, але я так зрозумів, що ви, поза всім іншим, ще й не вірите в Бога?"], "p": 51}, {"t": "text", "c": ["— Він зробив наполохані очі й докинув: — Клянусь, я нікому не скажу. — Так, ми не віримо в Бога, — ледь осміхнувшись перелякові інтуриста, відказав Берліоз, — та про це можна говорити цілком вільно."], "p": 52}, {"t": "text", "c": ["Іноземець відкинувся на опертя лавки й запитав, аж проскавучавши з цікавости: — Ви — атеїсти?!"], "p": 54}, {"t": "text", "c": ["— Так, ми — атеїсти, — усміхаючись відповів Берліоз, а Бездомний подумав, розсердившись: «Ото причепився, заграничний шпак!»", "— Ох, яка розкіш! — вигукнув дивний іноземець і закрутив головою, поглядаючи то на одного, то на другого літерата."], "p": 55}, {"t": "text", "c": ["— У нашій країні атеїзм нікого не дивує, — з дипломатичною поштивістю сказав Берліоз, — більшість нашого населення свідомо й давно перестала вірити казкам про Бога."], "p": 56}, {"t": "text", "c": ["Тут іноземець встругнув таку штуку: встав і потиснув здивованому редакторові руку, мовивши при цьому слова:"], "p": 57}, {"t": "text", "c": ["— Дозвольте подякувати вам від усієї душі!"], "p": 58}, {"t": "text", "c": ["— За що це ви йому дякуєте? — закліпавши, довідався Бездомний."], "p": 59}, {"t": "text", "c": ["— За дуже важливе повідомлення, що мені, як мандрівникові, безмірно цікаве, — промовисто піднявши пальця, пояснив закордонний дивак."], "p": 60}, {"t": "text", "c": ["Важливе повідомлення, мабуть, справді-таки справило на мандрівника сильне враження, тому що він наполохано обвів очима кам’яниці, неначе побоюючись у кожному вікні побачити по атеїстові."], "p": 61}, {"t": "text", "c": ["«Ні, не англієць він…» — подумав Берліоз, а Бездомний подумав: «Де це він так насобачився говорити по-руській, от що цікаво!» — і знову насупився."], "p": 62}, {"t": "text", "c": ["— Та дозвольте вас запитати, — по тривожному роздумі заговорив закордонний гість, — як же бути з доказами буття Божого, котрих, як відомо, існує цілих п’ять?"], "p": 63}, {"t": "text", "c": ["— Овва! — з жалем відказав Берліоз, — Жоден з цих доказів нічого не вартий, і людство давно здало їх до архіву.", "Бож погодьтеся, що в сфері розуму жодного доказу існування Бога бути не може."], "p": 64}, {"t": "text", "c": ["— Браво! — скрикнув іноземець. — Браво!", "Ви повністю повторили думку невгамовного старого Імануїла з цього приводу.", "Та от курйоз: він дощенту зруйнував усі п’ять доказів, а по тому, наче глузуючи з самого себе, спорудив власний шостий доказ!"], "p": 65}, {"t": "text", "c": ["— Доказ Канта, — витончено всміхнувшись, заперечив освічений редактор, — так само непереконливий.", "І недарма Шиллер казав, що кантівські міркування з цього приводу можуть задовольнити хіба що рабів, а Штраус просто кепкував з цього доказу."], "p": 66}, {"t": "text", "c": ["Берліоз говорив, а сам водночас думав: «Та все ж таки, хто він такий?", "І чому він так добре говорить руською?»", "— Узяти б цього Канта, та за такі докази років на три до Соловків! — геть несподівано бовкнув Іван Миколайович. — Іване! — знічено прошепотів Берліоз."], "p": 68}, {"t": "text", "c": ["Та пропозиція заслати Канта до Соловків не тільки не вразила іноземця, але навіть збудила в нього захват."], "p": 69}, {"t": "text", "c": ["— Атож, авжеж, — скрикнув він, і ліве зелене око його, звернене до Берліоза, заблискотіло, — саме там йому й місце!", "Бож казав я йому тоді за сніданком: «Ви, професоре, воля ваша, щось недоладне придумали!", "Воно, може, й мудре, та вже геть незрозуміле.", "Вас же на кпини братимуть»."], "p": 70}, {"t": "text", "c": ["Берліоз витріщив очі: «За сніданком… Кантові?.. Що це він верзе?» — подумав він. — Але, — вів далі іноземець, не знітившись подивом Берліоза і звертаючись до поета, — заслати його до Соловків неможливо з тієї причини, що він вже сто років з гаком перебуває у місцях, набагато більш віддалених, ніж Соловки, і витягти його відтіль жодним чином не можна, запевняю вас!"], "p": 72}, {"t": "text", "c": ["— А жаль! — відгукнувся задирака-поет."], "p": 73}, {"t": "text", "c": ["— І мені жаль! — потвердив невідомий, зблиснув оком, і провадив далі: — Та от яке питання мене непокоїть: якщо Бога немає, то питається, хто ж заправляє життям людським та й усім взагалі ладом на землі?"], "p": 74}, {"t": "text", "c": ["— Сама людина й заправляє, — поквапився гнівно відповісти Бездомний на це, зізнатися, не дуже ясне запитання."], "p": 75}, {"t": "text", "c": ["— Даруйте, — м’яко відгукнувся невідомий, — для того, щоб правити, треба, сяк чи так, мати точний плян на котрийсь, хоч скільки-небудь пристойний строк. Дозвольте ж вас поспитати, як може заправляти людина, якщо її не тільки позбавлено можливости скласти хоч який плян бодай на сміховинно короткий термін, ну, років, скажімо, на тисячу, але вона не може поручитися навіть за свій власний завтрашній день?", "Справді-бо, — тут невідомий обернувся до Берліоза, — уявіть, що ви, прикладом, почнете правити, розпоряджатися іншими й собою, взагалі, сказати б, доходити смаку, аж раптом у вас… кхе… кхе… саркома легені… — тут іноземець ласо всміхнувся, неначе думка про саркому легені справила йому втіху, — так, саркома, — мружачись, немов кіт, повторив він звучне слово, — і от ваше правління й скінчилося!", "Анічия доля, крім своєї власної, вас більше не обходить.", "Рідні вам починають брехати, ви, прочуваючи лихо, кидаєтесь до вчених лікарів, далі до шарлатанів, а буває, й до ворожок.", "Як перше й друге, так і третє — геть безглузде, самі розумієте.", "І все це закінчується трагічно: той, хто ще недавно гадав, що він чимось править, опиняється раптом лежма нерухомо у дерев’яній скрині, і ті, що його оточують, розуміючи, що користи від лежачого немає більше жодної, спалюють його в печі.", "А буває й іще гірше: тільки-но людина наладиться з’їздити до Кисловодська, — тут іноземець примружився на Берліоза, — дріб’язкова, здавалося б, справа, та й цього зробити не може, бо хтозна чого зненацька візьме — послизнеться та й потрапить під трамвай!", "Невже ж ви скажете, що це він сам собою управив так?", "Чи не вірніше гадати, що вправився з ним дехто зовсім інший? — і тут незнайомець зареготався дивним смішком."], "p": 76}, {"t": "text", "c": ["Берліоз із великою увагою слухав неприємну розповідь про саркому і трамвай, і якісь тривожні думки стали морити його.", "«Він не іноземець!", "Він не іноземець! — думав він, — він предивний суб’єкт… та дозвольте, що ж він за один?»", "— Ви хочете курити, як я бачу? — несподівано звернувся до Бездомного невідомий.", "— Вам які до вподоби?"], "p": 77}, {"t": "text", "c": ["— А ви всякі маєте, чи що? — похмуро спитав поет, якому цигарки скінчилися."], "p": 78}, {"t": "text", "c": ["— Які до вподоби? — повторив невідомий."], "p": 79}, {"t": "text", "c": ["— Ну, «Наша марка», — розлючено відказав Бездомний."], "p": 80}, {"t": "text", "c": ["Незнайомець негайно витяг із кишені портсигара й подав його Бездомному. — «Наша марка»."], "p": 82}, {"t": "text", "c": ["І редактора, й поета не стільки вразило те, що знайшлась у портсигарі саме «Наша марка», скільки сам портсигар.", "Він був величенних розмірів, з червоного золота, й на його віку при відкриванні сяйнув синім і білим вогнем діямантовий трикутник."], "p": 83}, {"t": "text", "c": ["Отут літерати подумали різне. Берліоз: «Ні, іноземець!», а Бездомний: «А дідько б його вхопив! Га?»", "Поет і власник портсигара закурили, а Берліоз, котрий не був курцем, відмовився."], "p": 84}, {"t": "text", "c": ["«Треба буде йому заперечити так, — вирішив Берліоз, — так, людина смертна, ніхто цьому не заперечує.", "Та річ у тім, що…»", "Однак він не встиг вимовити цих слів, як заговорив іноземець:"], "p": 85}, {"t": "text", "c": ["— Так, людина смертна, та це було б іще пів лиха.", "Нехороше те, що вона часом раптово смертна, от у чім штука!", "І взагалі не може сказати, що вона робитиме сьогодні ввечері."], "p": 86}, {"t": "text", "c": ["«Якась безглузда постановка питання…» — помислив Берліоз і заперечив: — Ну, тут вже є перебільшення.", "Сьогоднішній вечір відомий мені більш або менш точно.", "Звісно, якщо на Бронній мені гепне на голову цеглина…"], "p": 88}, {"t": "text", "c": ["— Цеглина ні з того ні з сього, — вагомо перебив невідомий, — нікому й ніколи на голову не гепне.", "Зокрема ж, запевняю вас, вам вона нітрохи не загрожує.", "Ви помрете інакшою смертю."], "p": 89}, {"t": "text", "c": ["— Може ви знаєте, якою саме? — з цілком природною іронією запитав Берліоз, утягаючись до якоїсь зазнаки безглуздої балачки. — І скажете мені?"], "p": 90}, {"t": "text", "c": ["— З охотою, — озвався незнайомець. Він обміряв Берліоза поглядом, немов збирався шити йому костюма, крізь зуби промурмотів щось наче: «Раз, два… Меркурій у другому домі… місяць пішов… шість — нещастя… вечір — сім…» — і гучно й радісно сповістив: — Вам відріжуть голову!"], "p": 91}, {"t": "text", "c": ["Бездомний дико і злісно вирячився на безчельного невідомця, а Берліоз запитав, криво всміхнувшись:"], "p": 92}, {"t": "text", "c": ["— А хто саме?", "Вороги?", "Інтервенти?"], "p": 93}, {"t": "text", "c": ["— Ні, — відповів співрозмовник, — російська жінка, комсомолка."], "p": 94}, {"t": "text", "c": ["— Гм… — промимрив роздратований жартом невідомого Берліоз, — ну, це, пробачте, малоймовірно."], "p": 95}, {"t": "text", "c": ["— Прошу й мені вибачити, — відповів іноземець — але це так.", "До речі, мені хотілося б запитати вас, що ви будете робити сьогодні увечері, якщо це не секрет?"], "p": 96}, {"t": "text", "c": ["— Секрету немає.", "Зараз я зайду до себе на Садову, а потім о десятій годині вечора в МАССОЛІТі відбудеться засідання, і я буду на ньому головувати."], "p": 97}, {"t": "text", "c": ["— Ні, цього бути ніяк не може, — твердо заперечив іноземець."], "p": 98}, {"t": "text", "c": ["— Це чому?"], "p": 99}, {"t": "text", "c": ["— Тому, — відказав іноземець і примруженими очима поглянув у небо, де, в передчутті вечірньої прохолоди, безгучно креслили чорні птахи, — що Анничка вже купила соняшникову олію, і не тільки купила, але навіть і розлила.", "Отож засідання не відбудеться."], "p": 100}, {"t": "text", "c": ["Тут, що цілком зрозуміло, під липами запала мовчанка."], "p": 101}, {"t": "text", "c": ["— Пробачте, — по павзі промовив Берліоз, позираючи на іноземця, що городив нісенітницю, — до чого тут соняшникова олія… і яка Анничка?"], "p": 102}, {"t": "text", "c": ["— Соняшникова олія тут ось до чого, — раптом заговорив Бездомний, який, видно, вирішив оголосити незваному співрозмовникові війну, — вам не траплялося, громадянине, бувати коли-небудь у шпиталі для душевнохворих?"], "p": 103}, {"t": "text", "c": ["— Іване!.. — тихо скрикнув Михайло Олександрович."], "p": 104}, {"t": "text", "c": ["Та іноземець анітрохи не образився й превесело розсміявся."], "p": 105}, {"t": "text", "c": ["— Бував, бував, і то не раз! — вигукнув він, сміючись, але не відводячи неусміхненого ока від поета. — Де тільки я не бував!", "Шкода тільки, що я не спромігся запитати в професора, що таке шизофренія.", "То ви вже самі довідайтесь про це в нього, Іване Миколайовичу!"], "p": 106}, {"t": "text", "c": ["— Звідки ви знаєте, як мене звати?"], "p": 107}, {"t": "text", "c": ["— Даруйте, Іване Миколайовичу, хто ж вас не знає? — тут іноземець витяг із кишені вчорашнє число «Літературної газети» й Іван Миколайович побачив відразу на першій сторінці своє зображення, а під ним свої власні вірші.", "Та доказ слави й популярности, який вчора так радував, цього разу зовсім не втішив поета."], "p": 108}, {"t": "text", "c": ["— Я вибачаюся, — сказав він, і обличчя йому потемніло, — чи не зачекаєте хвильку?", "Я хочу товаришеві пару слів сказати."], "p": 109}, {"t": "text", "c": ["— О, з приємністю! — вигукнув невідомий. — Тут так хороше під липами, а я, до речі, ніде й не поспішаю."], "p": 110}, {"t": "text", "c": ["— От що, Мишо, — зашепотів поет, відтягнувши Берліоза убік, — він ніякий не інтурист, а шпигун.", "Це російський емігрант, що перебрався до нас.", "Питай в нього документи, бо втече…"], "p": 111}, {"t": "text", "c": ["— Ти так гадаєш? — стривожено прошепотів Берліоз, а сам подумав: «Таж він має рацію!»", "— Можеш мені вірити, — засопів йому на вухо поет, — він дурника вдає, щоб випитати про дещо.", "Ти ж чуєш, як він руською говорить, — поет говорив і скоса поглядав, пильнуючи, щоб невідомий не втік, — ходім затримаймо його, бо втече…"], "p": 112}, {"t": "text", "c": ["І поет за руку потягнув Берліоза до лави."], "p": 113}, {"t": "text", "c": ["Незнайомець не сидів, а стояв край неї, тримаючи в руках якусь книжечку в темно-сірій палітурці, цупкий конверт із добрячого паперу та візитівку."], "p": 114}, {"t": "text", "c": ["— Вибачте мені, що в запалі нашого спору я забув відрекомендуватися вам.", "Ось моя візитівка, пашпорт і запрошення приїхати до Москви на консультації, — вагомо промовив невідомий, проникливо дивлячись на обох літератів. Ті знітились.", "«От чорт, чув усе…» — подумав Берліоз і чемним жестом показав, що в вказуванні документів немає потреби.", "Поки іноземець совав їх редакторові, поет встиг розгледіти на картці надруковане іноземними літерами слово «професор» та першу літеру прізвища — подвійне «В» — «W»."], "p": 116}, {"t": "text", "c": ["— Дуже приємно, — тим часом зніяковіло бурмотів редактор, і іноземець сунув документи до кишені."], "p": 117}, {"t": "text", "c": ["Взаємини таким чином були відновлені, й усі троє знову сіли на лаву."], "p": 118}, {"t": "text", "c": ["— Ви як консультант запрошені до нас, професоре? — спитав Берліоз."], "p": 119}, {"t": "text", "c": ["— Так, консультантом."], "p": 120}, {"t": "text", "c": ["— Ви — німець? — розізнався Бездомний."], "p": 121}, {"t": "text", "c": ["— Я?.. — перепитав професор і враз замислився.", "— Так, мабуть що й так, німець… — сказав він."], "p": 122}, {"t": "text", "c": ["— Ви руською здорово говорите, — відзначив Бездомний."], "p": 123}, {"t": "text", "c": ["— О, я взагалі поліглот і знаю дуже велике число мов, — відповів професор."], "p": 124}, {"t": "text", "c": ["— А ви за фахом хто будете? — поцікавився Берліоз. — Я — спеціяліст від чорної магії."], "p": 126}, {"t": "text", "c": ["«От тобі й раз!..» — стукнуло в голові в Михайла Олександровича."], "p": 127}, {"t": "text", "c": ["— І… і вас за цим фахом запросили до нас? — затнувшись, запитав він."], "p": 128}, {"t": "text", "c": ["— Так, за цим запросили, — потвердив професор і пояснив: — Тут у державній бібліотеці знайдено автентичні рукописи чорнокнижника Ґерберта Аврилакського, десятого століття. Отож потрібно, щоб я їх розібрав.", "Я — єдиний у світі спеціяліст."], "p": 129}, {"t": "text", "c": ["— А-а! Ви історик? — з великою полегшою та повагою запитав Берліоз."], "p": 130}, {"t": "text", "c": ["— Я — історик, — потвердив вчений і докинув ні до ладу, ні до прикладу: — Сьогодні увечері на Патріярших буде цікава історія!"], "p": 131}, {"t": "text", "c": ["І знову вкрай здивувались і редактор і поет, а професор, поманив обох до себе і, коли вони схилились до нього, прошепотів: — Майте на увазі, що Ісус існував."], "p": 133}, {"t": "text", "c": ["— Бачите, професоре, — вимушено всміхнувшись, відізвався Берліоз, — ми шануємо ваші великі знання, та самі з цього питання додержуємося інакшої точки зору."], "p": 134}, {"t": "text", "c": ["— А не треба жодних точок зору, — відказав дивний професор, — просто він існував, та й квит."], "p": 135}, {"t": "text", "c": ["— Таж потрібний якийсь доказ… — почав Берліоз."], "p": 136}, {"t": "text", "c": ["— І доказів жодних не треба, — відповів професор і повів неголосно, причому його акцент чомусь зник: — Усе просто: в білім плащі з кривавим підбоєм, шорхаючи кавалерійською ходою, рано-вранці чотирнадцятого числа весняного місяця нісана…"], "p": 137}]}