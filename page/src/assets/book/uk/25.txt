{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 25", "p": 2992}, {"t": "h2", "c": "Як прокуратор намагався врятувати Юду з Киріяту", "p": 2993}, {"t": "text", "c": ["Темрява, що прийшла з Середземного моря, накрила ненависне прокураторові місто.", "Щезли висячі мости, що сполучають храм із страхітною Антонієвою вежею, спала з неба безодня й залила крилатих богів над гіподромом, Гасмонейський палац з бійницями, базари, караван-сараї, провулки, ставки… Згинув Єршалаїм — велике місто, як ніби не існував на світі.", "Усе пожерла темрява, що сполошила усе живе в Єршалаїмі та його околицях.", "Дивну хмару принесло з боку моря наприкінці дня, чотирнадцятого дня весняного місяця нісана."], "p": 2994}, {"t": "text", "c": ["Вона вже навалилася своїм черевом на Лисий Череп, де кати поспіхом кололи страченців, вона навалилася на храм в Єршалаїмі, сповзла курними патьоками з пагорка його й затопила Нижнє Місто. Вона вливалася у вікна й гнала з кривих вулиць людей до осель.", "Вона не квапилася віддавати свою вологу й віддавала лише світло.", "Тільки-но димне чорне вариво розпорював вогонь, з непроглядної пітьми злітала угору велична брила храму з сяйливою лускатою покрівлею.", "Та він згасав умить, і храм поринав у темну безодню.", "Декілька разів він вискакував із неї і знов провалювався, й щоразу цей провал супроводився гуркотом катастрофи."], "p": 2995}, {"t": "text", "c": ["Інші тремтливі мигтіння викликали з безодні супротивний храмові на західному пагорку палац Ирода Великого, і страхітливі безокі золоті статуї злітали до чорного неба, простягаючи до нього руки.", "Та знову ховався небесний вогонь, і тяжкі удари грому заганяли золотих идолів у темряву."], "p": 2996}, {"t": "text", "c": ["Злива ринула несподівано, і тоді гроза обернулася на буревій.", "У тому самому місці, де близько полудня, біля мармурової лави в саду, розмовляли прокуратор і первосвященик, з ударом, схожим на гарматний, як тростину переламало кипариса.", "Разом з водяним пилом і градом на балькон під колони несло зірвані троянди, листя магнолій, хмиз та пісок.", "Буревій шматував сад."], "p": 2997}, {"t": "text", "c": ["Цієї години під колонами була лише одна людина, й цією людиною був прокуратор."], "p": 2998}, {"t": "text", "c": ["Тепер він не сидів у кріслі, а лежав на ложі край низького невеликого столу, заставленого наїдками та вином у глеках.", "Друге ложе, порожнє, стояло з другого боку столу.", "Біля ніг прокуратора простелялася неприбрана червона, немов кривава, калюжа й валялося череп’я розбитого глека.", "Служник, що перед грозою накривав для прокуратора стіл, чомусь розгубився під його поглядом, збентежився тим, що чимось не догодив, і прокуратор, розсердившись на нього, розбив глека об мозаїчну долівку, проказавши:"], "p": 2999}, {"t": "text", "c": ["— Чому у вічі не дивишся, як подаєш?", "Чи ти що вкрав?"], "p": 3000}, {"t": "text", "c": ["Чорне обличчя африканця посіріло, в очах його з’явився смертельний жах, він затремтів і мало не розбив і другого глека, та гнів прокуратора чомусь відлетів так само хутко, як прилетів.", "Африканець кинувся був підбирати уламки й затирати калюжу, та прокуратор махнув йому рукою, і раб побіг. А калюжа зосталася."], "p": 3001}, {"t": "text", "c": ["Тепер африканець під час буревію ховався біля ніші, де містилася статуя білої нагої жінки зі схиленою головою, боячись показатися невчасно на очі й водночас побоюючись і пропустити момент, коли його може покликати прокуратор."], "p": 3002}, {"t": "text", "c": ["Лежачи на ложі в грозовому присмерку, прокуратор сам наливав собі вина в чашу, пив довгими ковтками, часами торкався хліба, кришив його, ковтав маленькими грудочками, час від часу висисав устриць, жував лимон і пив знову."], "p": 3003}, {"t": "text", "c": ["Якби не ревіння води, якби не гуркіт грому, які, здавалося, грозили розплющити дах палацу, якби не стукіт граду, що молотив по сходах балькону, можна було б розчути, що прокуратор щось бурмоче, розмовляючи сам із собою.", "І якби нестійке палахкотіння небесного вогню обернулось би на тривке світло, спостерігач міг би бачити, що обличчя прокуратора із заятрілими від останніх несплячок та вина очима виказує нетерпіння, що прокуратор не лише дивиться на дві білі троянди, втоплі в червоній калюжі, але постійно обертає обличчя до саду, назустріч водяному пилові та піску, що він на когось чекає, нетерпляче чекає. Минуло дещо часу, й завіса води перед очима прокуратора стала рідшати.", "Хоч яким був лютим ураган, він слабшав.", "Сучки більше не тріщали і не падали. Удари грому й блискавиці ставали рідшими.", "Над Єршалаїмом пливло вже не фіолетове з білою облямівкою покривало, а звичайна сіра ар’єрґардна хмара.", "Грозу зносило до Мертвого моря."], "p": 3005}, {"t": "text", "c": ["Тепер вже можна було чути окремішно і шум дощу, й шум води, що звергалася жолобами та впрост східцями тих сходів, якими за дня прокуратор йшов для оголошення вироку на майдані.", "Аж урешті зазвучав і заглушений досі фонтан.", "Яснішало.", "У сірій завісі, що бігла на схід, з’явилися сині провікна."], "p": 3006}, {"t": "text", "c": ["Тут здаля, прориваючись крізь стукіт вже зовсім слабенького дощику донеслися до слуху прокуратора слабкі згуки сурм та цоркотіння кількох сотень копит.", "Дочувши це, прокуратор ворухнувся, і обличчя йому оживилося. Ала поверталася з Лисої Гори. Судячи зі звуку, вона проходила через той самий майдан, де було оголошено вирок."], "p": 3007}, {"t": "text", "c": ["Нарешті почув прокуратор і довгождані кроки й човгання на сходах, що ведуть до верхнього майданчика саду перед самим бальконом.", "Прокуратор витягнув шию, і очі його заблищали, виказуючи радість."], "p": 3008}, {"t": "text", "c": ["Поміж двох мармурових левів показалася спершу голова в каптурі, а тоді й геть мокрий чоловік у плащі, що обліпив його тіло.", "Це був той самий чоловік, що перед вироком шепотівся з прокуратором у затемненій кімнаті палацу та який під час страти сидів на дзиґлику, бавлячись лозинкою."], "p": 3009}, {"t": "text", "c": ["Не зважаючи на калюжі, чоловік у каптурі перетнув майданчик саду, ступив на мозаїчну долівку балькону і, піднісши руку, сказав високим приязним голосом:"], "p": 3010}, {"t": "text", "c": ["— Прокураторові здрастувати й радіти.", "— Прибулець говорив латиною."], "p": 3011}, {"t": "text", "c": ["— Боги! — вигукнув Пилат. — Таж на вас нема й рубця сухого!", "Оце так буревій! Га?", "Прошу вас негайно пройти до мене. Перевдягніться, зробіть мені ласку."], "p": 3012}, {"t": "text", "c": ["Прибулий відкинув каптура, відслонивши геть мокру, з прилиплим до лоба волоссям голову, і, показавши на своєму голеному обличчі чемну усмішку, став відмагатися від перевдягання, запевняючи, що дощик не може йому нічим зашкодити."], "p": 3013}, {"t": "text", "c": ["— Не хочу й чути, — відповів Пилат і сплеснув долонями.", "Цим він викликав служників, що ховалися від нього, і звелів їм подбати про прибулого, а тоді негайно подавати гарячу страву.", "Для того, щоб висушити волосся, перевдягтися, перевзутися та й узагалі привести себе до ладу, прибулому до прокуратора знадобилося дуже небагато часу, і невдовзі він з’явився на бальконі в сухих сандаліях, у сухому багряному військовому плащі та з пригладженим волоссям."], "p": 3014}, {"t": "text", "c": ["Цієї години сонце повернулося до Єршалаїму і, перш ніж піти й втопитися у Середземному морі, посилало прощальні промені ненависному прокураторові місту й золотило сходи балькона.", "Фонтан зовсім ожив і розспівався на всю міць, голуби вибралися на пісок, гулькали, перескакували через поламані сучки, клювали щось у мокрому піску.", "Червону калюжу було затерто, прибрано череп’я, на столі парувало м’ясо."], "p": 3015}, {"t": "text", "c": ["— Слухаю розказів прокуратора, — сказав прибулий, підходячи до столу."], "p": 3016}, {"t": "text", "c": ["— Але нічого не почуєте, доки не сядете й не вип’єте вина, — люб’язно відповів Пилат і вказав на друге ложе."], "p": 3017}, {"t": "text", "c": ["Прибулий приліг, служник налив йому до чаші густого червоного вина.", "Другий служник, обачливо схиляючись над плечем Пилата, налив чашу прокуратора.", "Відтак той жестом видалив обох служників.", "Поки прибулий пив і їв, Пилат, насьорбуючи вино, поглядав примруженими очима на свого гостя.", "Чоловік, що прибув до Пилата, був середніх літ, з дуже приємним округлим та охайним обличчям, з м’ясистим носом.", "Волосся його було якогось непевного кольору. Тепер, висихаючи, воно яснішало. Національність прибульця було б важко встановити.", "Основне, що визначало його обличчя, це був, хіба що, вираз добродушности, який порушували, втім, лише очі, або, вірніше, не очі, а манера прибулого дивитися на співрозмовника.", "Звичайно маленькі очі свої прибулець тримав під притуленими, дещо чудними, як ніби припухлими, повіками. Тоді в щілинках цих очей світилося незлобиве лукавство.", "Слід гадати, що гість прокуратора мав нахил до гумору.", "Та час від часу, зовсім виганяючи поблиски цього гумору з щілинок, теперішній гість прокуратора широко розтуляв повіки й позирав на свого співрозмовника раптово й впритул, ніби з метою хутко розгледіти якусь непомітну цяточку на носі в співрозмовника.", "Це тривало одну мить, далі повіки знову опускалися, звужувались щілинками, й у них починала світитися добродушність та лукавий глузд."], "p": 3018}, {"t": "text", "c": ["Прибулий не відмовився від другої чаші вина, з видною насолодою проковтнув кілька устриць, скуштував варених овочів, з’їв кусень м’яса."], "p": 3019}, {"t": "text", "c": ["Наситившись, він похвалив вино: — Прегарна лоза, прокураторе, та це — не «Фалерно»?"], "p": 3021}, {"t": "text", "c": ["— «Цекуба», тридцятирічне, — люб’язно озвався прокуратор."], "p": 3022}, {"t": "text", "c": ["Гість приклав руку до серця, відмовився ще щось з’їсти, ознаймив, що ситий.", "Тоді Пилат налив свою чашу, гість вчинив те саме.", "Обидва за обідом сипнули потроху вина зі своїх чаш до тарелі з м’ясом, і прокуратор проголосив гучно, підносячи чашу: — За нас, за тебе, кесарю, батьку римлян, найдорожчого та найкращого з людей!"], "p": 3024}, {"t": "text", "c": ["По цих словах допили вино, й африканці прибрали зі столу наїдки, залишивши на ньому фрукти та глеки.", "Знову ж таки жестом прокуратор видалив служників і залишився зі своїм гостем на самоті під колонадою."], "p": 3025}, {"t": "text", "c": ["— Отже, — промовив негучно Пилат, — що можете ви сказати мені про настрої в цьому місті?"], "p": 3026}, {"t": "text", "c": ["Він мимоволі звернув свій погляд туди, де за терасами саду, внизу, догоряли й колонади, і пласкі покрівлі, позолочувані останніми променями."], "p": 3027}, {"t": "text", "c": ["— Я гадаю, прокураторе, — відповів гість, — що настрої в Єршалаїмі тепер задовільні."], "p": 3028}, {"t": "text", "c": ["— Отже, можна поручитися, що заворушення більше не загрожують?"], "p": 3029}, {"t": "text", "c": ["— Поручитися можна, — лагідно позираючи на прокуратора, відповів гість, — лише за одне на світі — за міць великого кесаря."], "p": 3030}, {"t": "text", "c": ["— Хай пошлють йому боги довге життя, — зразу ж підхопив Пилат, — та всесвітнього миру. — Він помовчав і вів далі: — То ви гадаєте, що війська тепер можна вивести?"], "p": 3031}, {"t": "text", "c": ["— Гадаю, когорта Блискавичного може піти, — відповів гість і додав: — Добре було б, якби на прощання вона продефілювала містом."], "p": 3032}, {"t": "text", "c": ["— Дуже гарна думка, — схвалив прокуратор, — післязавтра я її відпущу й сам поїду, і — клянуся вам учтою дванадцяти богів, ларами клянуся, — я віддав би чимало, щоб зробити це сьогодні."], "p": 3033}, {"t": "text", "c": ["— Прокуратор не любить Єршалаїм? — добродушно спитав гість."], "p": 3034}, {"t": "text", "c": ["— Згляньтеся, — усміхаючись, вигукнув прокуратор, — немає більш безнадійного місця на землі.", "Я не кажу вже за природу! Я буваю недужим щоразу, як мені доводиться сюди приїжджати.", "Та це було б іще пів лиха.", "Але ці свята — маги, чарівники, чаклуни, ці зграї прочан… Фанатики, фанатики!", "Чого був варт хоч би той месія, якого вони раптом стали очікувати цього року!", "Щохвилини тільки й ждеш, що доведеться стати свідком прикрого кровопролиття.", "Увесь час тасувати війська, читати доноси й наклепи, з яких, до того ж, половина написана на тебе самого! Погодьтеся, що це нудно.", "О, коли б не імператорська служба!.."], "p": 3035}, {"t": "text", "c": ["— Так, свята тут тяжкі, — погодився гість."], "p": 3036}, {"t": "text", "c": ["— Усією душею жадаю, щоб вони мерщій скінчилися, — енергійно додав Пилат.", "— Я дістану спроможність нарешті повернутися до Кесарії.", "Чи вірите, ця примарна споруда Ирода, — прокуратор махнув рукою уздовж колонади, так що стало знати, що він каже про палац, — достоту зводить мене з розуму.", "Я не можу ночувати в ньому. Світ не знав більш химерної архітектури.", "Та повернімося до справ.", "Перш за все, цей клятий Вар-равван вас не турбує?"], "p": 3037}, {"t": "text", "c": ["Тут гість і послав свій особливий погляд у щоку прокураторові.", "Та той знудженими очима дивився в далечінь, гидливо наморщившись та споглядаючи частину міста, що лежала біля його ніг, яка згасала в надвечір’ї.", "Згас і погляд гостя, й повіки його опустилися."], "p": 3038}, {"t": "text", "c": ["— Слід гадати, що Вар став тепер безпечним, як ягня, — мовив гість, і зморщинки з’явилися на круглому обличчі. — Йому ніяк бунтувати тепер."], "p": 3039}, {"t": "text", "c": ["— Занадто славетний? — спитав Пилат, усміхнувшись."], "p": 3040}, {"t": "text", "c": ["— Прокуратор, як завжди, досконало розуміє питання!"], "p": 3041}, {"t": "text", "c": ["— Але, у всякому разі, — заклопотано зазначив прокуратор, і тонкий, довгий палець із чорним каменем персня піднісся угору, — треба буде…"], "p": 3042}, {"t": "text", "c": ["— О, прокуратор може бути певним того, що доки я в Юдеї, Вар не зробить ані кроку без того, щоб за ним не йшли назирці."], "p": 3043}, {"t": "text", "c": ["— Тепер я спокійний, як, зрештою, і завжди спокійний, коли ви тут."], "p": 3044}, {"t": "text", "c": ["— Прокуратор занадто добрий!"], "p": 3045}, {"t": "text", "c": ["— А тепер прошу повідомити мене про страту, — сказав прокуратор."], "p": 3046}, {"t": "text", "c": ["— Що саме цікавить прокуратора?"], "p": 3047}, {"t": "text", "c": ["— Чи не було з боку натовпу спроб вияву бунтарства?", "Оце, певна річ, найголовніше."], "p": 3048}, {"t": "text", "c": ["— Ані жодних, — відповів гість."], "p": 3049}, {"t": "text", "c": ["— Дуже добре.", "Ви самі встановили, що смерть настала?"], "p": 3050}, {"t": "text", "c": ["— Прокуратор може бути певним цього."], "p": 3051}, {"t": "text", "c": ["— А скажіть… напій їм давали перед повішенням на стовпи?"], "p": 3052}, {"t": "text", "c": ["— Так.", "Але він, — тут гість склепив очі, — відмовився його випити."], "p": 3053}, {"t": "text", "c": ["— Хто саме?"], "p": 3054}, {"t": "text", "c": ["— Пробачте, ігемоне! — вигукнув гість. — Я не назвав?", "Га-Ноцри."], "p": 3055}, {"t": "text", "c": ["— Причинний! — сказав Пилат, чомусь ґримасуючи.", "Під лівим оком йому засіпалася жилка. — Вмирати через опіки сонця.", "Навіщо ж відмовлятися від того, що пропонується законом?", "У яких виразах він відмовився?"], "p": 3056}, {"t": "text", "c": ["— Він сказав, — знову заплющуючи очі, відповів гість, — що дякує й не винує за те, що йому відібрали життя."], "p": 3057}, {"t": "text", "c": ["— Кого? — глухо запитав Пилат."], "p": 3058}, {"t": "text", "c": ["— Цього він, ігемоне, не сказав."], "p": 3059}, {"t": "text", "c": ["— Чи не намагався він проповідувати що-небудь в присутності вояків?"], "p": 3060}, {"t": "text", "c": ["— Ні, ігемоне, він не був багатомовним цього разу.", "Єдине, що він сказав, це те, що з-поміж людських вад однією з найголовніших він вважає боягузтво."], "p": 3061}, {"t": "text", "c": ["— До чого це було сказано?"], "p": 3062}, {"t": "text", "c": ["— Цього незмога було зрозуміти.", "Він взагалі поводився дивно, як, втім, і завжди."], "p": 3063}, {"t": "text", "c": ["— У чому дивина?"], "p": 3064}, {"t": "text", "c": ["— Він увесь час прагнув зазирнути у вічі то одному, то іншому з оточення, і увесь час усміхався якоюсь розгубленою усмішкою."], "p": 3065}, {"t": "text", "c": ["— Більш нічого? — спитав охриплий голос. — Більш нічого."], "p": 3067}, {"t": "text", "c": ["Прокуратор стукнув чашею, наливаючи собі вина.", "Вихиливши її до самого дна, він промовив: — Справа полягає от у чому: хоча ми й не можемо виявити — тепер, принаймні, — будь-яких його прихильників чи послідовників, проте поручитися, що їх зовсім немає, не можна."], "p": 3069}, {"t": "text", "c": ["Гість уважно слухав, схиливши голову."], "p": 3070}, {"t": "text", "c": ["— Отож, на уникнення будь-яких сюрпризів, — вів далі прокуратор, — я прошу вас негайно й без усякого шуму прибрати з лиця землі тіла усіх трьох страчених і поховати їх тайкома та в тиші, так щоб про них не було більше ні слуху ні духу."], "p": 3071}, {"t": "text", "c": ["— Слухаю, ігемоне, — сказав гість і підвівся, кажучи: — Зважаючи на складність та відповідальність справи дозвольте мені їхати негайно."], "p": 3072}, {"t": "text", "c": ["— Ні, присядьте іще, — сказав Пилат, жестом зупиняючи свого гостя, — є ще два питання.", "Перше — ваші величезні заслуги на непосильній роботі на посаді завідувача таємної служби при прокураторі Юдеї дають мені приємну можливість доповісти про це в Римі."], "p": 3073}, {"t": "text", "c": ["Тут обличчя гостя порожевіло, він підвівся й вклонився прокураторові, кажучи:"], "p": 3074}, {"t": "text", "c": ["— Я лише виконую свій обов’язок на імператорській службі!"], "p": 3075}, {"t": "text", "c": ["— Але я хотів би прохати вас, — правив ігемон, — якщо вам запропонують переведення звідси з підвищенням, відмовитися від нього й залишитися тут. Мені нізащо не хотілося б розстатися з вами.", "Нехай вас винагородять якимось іншим способом."], "p": 3076}, {"t": "text", "c": ["— Я щасливий служити під вашим проводом, ігемоне."], "p": 3077}, {"t": "text", "c": ["— Мені це дуже приємно.", "Отож, друге питання.", "Дотичить воно цього, як пак його…", "Юди з Киріяту."], "p": 3078}, {"t": "text", "c": ["Тут гість і послав прокураторові свій погляд і зразу, як водиться, згасив його."], "p": 3079}, {"t": "text", "c": ["— Подейкують, що він, — стишуючи голос, вів далі прокуратор, — гроші нібито отримав за те, що так гостинно повітав в себе цього божевільного філософа."], "p": 3080}, {"t": "text", "c": ["— Отримає, — тихенько поправив Пилата начальник таємної служби."], "p": 3081}, {"t": "text", "c": ["— А чи велика сума?"], "p": 3082}, {"t": "text", "c": ["— Цього ніхто не може знати, ігемоне."], "p": 3083}, {"t": "text", "c": ["— Навіть ви? — своїм подивом виказуючи комплімент, сказав ігемон."], "p": 3084}, {"t": "text", "c": ["— На жаль, навіть я, — спокійно відповів гість. — Але те, що він отримає гроші сьогодні увечері, це я знаю.", "Його сьогодні викликають до палацу Каїфи."], "p": 3085}, {"t": "text", "c": ["— Ах, жаднюга старий з Киріяту, — всміхаючись, зазначив прокуратор. — Адже він старий?"], "p": 3086}, {"t": "text", "c": ["— Прокуратор ніколи не помиляється, та цього разу помилився, — обхідливо відповів гість, — людина з Киріяту — молода людина."], "p": 3087}, {"t": "text", "c": ["— Он воно як!", "Характеристику його ви можете мені дати?", "Фанатик?"], "p": 3088}, {"t": "text", "c": ["— О ні, прокураторе."], "p": 3089}, {"t": "text", "c": ["— Так, а ще що?"], "p": 3090}, {"t": "text", "c": ["— Дуже вродливий."], "p": 3091}, {"t": "text", "c": ["— А ще?", "Має, може яку пристрасть?"], "p": 3092}, {"t": "text", "c": ["— Трудно знати так вже достеменно про всіх у цьому величезному місті, прокураторе…"], "p": 3093}, {"t": "text", "c": ["— О ні, ні, Афранію!", "Не применшуйте своїх заслуг!"], "p": 3094}, {"t": "text", "c": ["— Він має одну пристрасть, прокураторе. — Гість зробив крихітну павзу. — Пристрасть до грошей."], "p": 3095}, {"t": "text", "c": ["— А він з чого живе?"], "p": 3096}, {"t": "text", "c": ["Афраній підвів очі догори, подумав і відповів: — Він служить у міняльній лавці в одного із своїх родичів."], "p": 3098}, {"t": "text", "c": ["— Ах так, так, так, так. — Тут прокуратор замовк, озирнувся, чи нема кого на бальконі, і тоді сказав тихо: — Так от у чому річ — я одержав сьогодні відомості про те, що його заріжуть цієї ночі."], "p": 3099}, {"t": "text", "c": ["Тут гість не тільки стрелив своїм поглядом на прокуратора, але навіть трохи затримав його, а після відповів: — Ви, прокураторе, занадто похвальної думки про мене.", "Як на мене, я не вдостоївся вашої доповіди.", "Я таких відомостей не маю."], "p": 3101}, {"t": "text", "c": ["— Ви гідні найвищої нагороди, — відповів прокуратор, — але відомості такі є."], "p": 3102}, {"t": "text", "c": ["— Насмілюся запитати, від кого ж ці відомості?"], "p": 3103}, {"t": "text", "c": ["— Дозвольте мені поки що про це не казати, тим більше, що вони випадкові, темні й недостовірні.", "Та я мушу завбачувати все.", "Така вже моя посада, а понад усе я маю вірити своєму передчуттю, воно ж бо ніколи не заводило мене в оману. Відомості ж полягають у тому, що хтось із таємних друзів Га-Ноцри, обурений підступною зрадою цього міняйла, змовляється із своїми спільниками вбити його сьогодні вночі, а гроші, одержані за зраду, підкинути первосвященикові з запискою: «Повертаю кляті гроші!»", "Більше своїх несподіваних поглядів начальник таємної служби на ігемона не кидав і далі слухав його, примружившись, а Пилат казав далі: — Уявіть, чи приємно буде первосвященикові святкової ночі одержати такий подарунок?"], "p": 3105}, {"t": "text", "c": ["— Не тільки не приємно, — осміхнувшись, відповів гість, — але й, гадаю, прокураторе, що це може викликати дуже великий скандал."], "p": 3106}, {"t": "text", "c": ["— І я саме тієї ж думки.", "От чому й прошу вас заходитися біля цієї справи, тобто вжити усіх заходів на охорону Юди з Киріяту."], "p": 3107}, {"t": "text", "c": ["— Наказ ігемона буде виконано, — промовив Афраній, — та маю втішити ігемона: задум злочинців надзвичайно тяжко виконати.", "Воно ж подумати лишень, — гість, говорячи, обернувся й вів далі: — вистежити людину, зарізати, та ще й дізнатися, скільки одержав, та вхитруватися повернути гроші Каїфі, і це все протягом однієї ночі?", "Сьогодні?"], "p": 3108}, {"t": "text", "c": ["— А все-таки його заріжуть сьогодні, — уперто повторив Пилат, — маю передчуття, кажу ж вам!", "Не було випадку, щоб воно мене зрадило, — тут дриґота пробігла лицем прокуратора, і він коротко потер руки."], "p": 3109}, {"t": "text", "c": ["— Слухаю, — сумирно озвався гість, підвівся, випростався й раптом спитав суворо: — То заріжуть, ігемоне?"], "p": 3110}, {"t": "text", "c": ["— Так, — відповів Пилат, — уся надія тільки на вашу преславну справність."], "p": 3111}, {"t": "text", "c": ["Гість поправив тяжкого череса під плащем і сказав:"], "p": 3112}, {"t": "text", "c": ["— Моє шанування, зичу здрастувати й радіти."], "p": 3113}, {"t": "text", "c": ["— А, до речі, — негучно скричав Пилат, — зовсім забув!", "Я ж бо вам винний!.."], "p": 3114}, {"t": "text", "c": ["Гість здивувався."], "p": 3115}, {"t": "text", "c": ["— Бігме, прокураторе, ви мені нічого не винні."], "p": 3116}, {"t": "text", "c": ["— Ну як це ні!", "При в’їзді мойому до Єршалаїму, пам’ятаєте, натовп жебраків… я ще хотів кинути їм гроші, а мені забракло, і я взяв у вас."], "p": 3117}, {"t": "text", "c": ["— О прокураторе, це якийсь там дріб’язок!"], "p": 3118}, {"t": "text", "c": ["— І про дріб’язок належить пам’ятати. Тут Пилат обернувся, підніс плаща, що лежав на кріслі позад нього, вийняв з нього шкуратяного гамана й простягнув його гостеві.", "Той вклонився, приймаючи його, і сховав під плаща."], "p": 3120}, {"t": "text", "c": ["— Я чекаю, — промовив Пилат, — доповіді про поховання, а також у цій справі Юди з Киріяту цієї ж ночі, чуєте, Афранію, цієї ж.", "Конвоєві буде дано наказ будити мене, скоро ви з’явитесь.", "Чекаю на вас!"], "p": 3121}, {"t": "text", "c": ["— Моє шанування, — сказав начальник таємної служби і, повернувшись, пішов з балькону.", "Чути було як він хрускотів, проходячи мокрим піском майданчика, потім почувся стукіт його чобіт об мармур між левами. Потім зрізало його ноги, тулуб, і, нарешті, зник і каптур.", "Тут тільки прокуратор побачив, що сонця вже немає й прийшли сутінки."], "p": 3122}]}