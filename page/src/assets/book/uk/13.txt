{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 13", "p": 1340}, {"t": "h2", "c": "Явлення героя", "p": 1341}, {"t": "text", "c": ["Отже, невідомий посварився на Івана пальцем і прошепотів: «Цссс!»", "Іван звісив ноги з постелі й придивився.", "З балькона сторожко заглядав до кімнати голений, темноволосий, з гострим носом, стривоженими очима та зі звислим на чоло пасмом волосся чоловік років десь тридцяти восьми."], "p": 1342}, {"t": "text", "c": ["Упевнившись у тому, що Іван сам, і прислухавшись, таємничий відвідувач осмілів і увійшов до кімнати.", "Тут побачив Іван, що прибулець одягнений у шпитальне. На ньому була білизна, пантофлі на босу ногу, на плечі накинутий бурий халат."], "p": 1343}, {"t": "text", "c": ["Прибулий підморгнув Іванові, сховав до кишені в’язку ключів, пошепки запитав: «Можна присісти?» — і діставши ствердного кивка, помістився в кріслі."], "p": 1344}, {"t": "text", "c": ["— Як це ви сюди потрапили? — підкоряючись сухому, що погрожував, пальцю, пошепки спитав Іван. — Воно ж бальконні ґрати на замках?"], "p": 1345}, {"t": "text", "c": ["— Авжеж, ґрати на замках, — потвердив гість, — але Парасковія Федорівна — премила та на жаль забудькувата людина.", "Я поцупив в неї місяць тому в’язку ключів і, таким чином, дістав змогу виходити на спільний балькон, а він кружґанком обігає увесь поверх, і, таким чином, зрідка навідати сусіда."], "p": 1346}, {"t": "text", "c": ["— Як ви можете виходити на балькон, то можете й втекти.", "Чи високо? — поспитався Іван."], "p": 1347}, {"t": "text", "c": ["— Ні, — твердо відповів гість, — я не можу втекти звідси не тому, що високо, а тому що мені втікати ніде.", "— І після павзи додав. — Отже, сидимо?"], "p": 1348}, {"t": "text", "c": ["— Сидимо, — відповів Іван, вдивляючись у чорні й дуже неспокійні очі прибульця."], "p": 1349}, {"t": "text", "c": ["— Так… — тут гість раптом стривожився, — але ви, сподіваюся, не шалений?", "Бо я, знаєте, не зношу галасу, колотнечі, насильства й усяких речей такого роду.", "А надто ненависний мені людський крик, байдуже, чи то крик страждання, люті чи будь-який інший крик.", "Заспокойте мене, скажіть, ви не шалений?"], "p": 1350}, {"t": "text", "c": ["— Учора в ресторані я одному типові по морді зацідив, — мужньо зізнався оновлений поет."], "p": 1351}, {"t": "text", "c": ["— Підстава? — суворо запитав гість. — Та, сказати правду, без підстави, — знітившись, відповів Іван."], "p": 1353}, {"t": "text", "c": ["— Неподобство, — осудив гість Івана й додав: — А крім того, що це ви так кажете: по морді зацідив?", "Воно ж невідомо, що саме має людина, морду чи обличчя.", "І, напевно, усе ж таки обличчя. Тож знаєте, кулаками…", "Ні, це вже ви полиште, і назавжди."], "p": 1354}, {"t": "text", "c": ["Висповідавши отак Івана, гість запитав: — Професія?"], "p": 1356}, {"t": "text", "c": ["— Поет, — чомусь неохоче зізнався Іван."], "p": 1357}, {"t": "text", "c": ["Прибулець засмутився."], "p": 1358}, {"t": "text", "c": ["— Ох, як мені не щастить! — вигукнув він, та відразу отямився, вибачився й запитав: — А як вас на прізвище?"], "p": 1359}, {"t": "text", "c": ["— Бездомний."], "p": 1360}, {"t": "text", "c": ["— Ех; ех… — сказав гість наморщившись."], "p": 1361}, {"t": "text", "c": ["— А вам, що ж, мої вірші не подобаються? — зацікавлено спитав Іван."], "p": 1362}, {"t": "text", "c": ["— Страшенно не подобаються."], "p": 1363}, {"t": "text", "c": ["— А ви яких читали?"], "p": 1364}, {"t": "text", "c": ["— Жодних я ваших віршів не читав! — нервово вигукнув відвідувач."], "p": 1365}, {"t": "text", "c": ["— А як же ж кажете?"], "p": 1366}, {"t": "text", "c": ["— Ну, що ж тут такого, — відповів гість, — неначе я інших не читав?", "А втім… хіба що диво?", "Гаразд, ладен повірити на слово.", "Добрі ваші вірші, скажіть самі?"], "p": 1367}, {"t": "text", "c": ["— Жахливі! — раптом сміливо й щиро промовив Іван."], "p": 1368}, {"t": "text", "c": ["— Не пишіть більше! — попросив прибулець благально."], "p": 1369}, {"t": "text", "c": ["— Обіцяю й клянуся! — врочисто промовив Іван."], "p": 1370}, {"t": "text", "c": ["Обітницю скріпили рукостисканням, коли з коридору донеслися м’які кроки й голоси."], "p": 1371}, {"t": "text", "c": ["— Цсс, — шепнув гість і, вискочивши на балькон, зачинив за собою ґрати."], "p": 1372}, {"t": "text", "c": ["Зазирнула Парасковія Федорівна, спитала, як Іван почувається і чи хоче він спати в темноті чи зі світлом.", "Іван попросив світло залишити, і Парасковія Федорівна пішла, побажавши хворому доброї ночі.", "І коли усе вляглося, знову повернувся гість."], "p": 1373}, {"t": "text", "c": ["Він пошепки повідомив Івана, що до 119-ї кімнати привезли новенького, якогось череваня з багряною фізіономією, який без упину бурмоче щось про якусь валюту у вентиляції та божиться, що в них на Садовій оселилася нечиста сила."], "p": 1374}, {"t": "text", "c": ["— Пушкіна лає на всі заставки і все кричить: «Куролєсов, біс, біс!» — казав гість, тривожно сіпаючись.", "Вгамувавшись, він сів, сказав: — А втім, подай йому Боже, — і повернувся до бесіди з Іваном: — То через що ж це ви потрапили сюди?"], "p": 1375}, {"t": "text", "c": ["— Через Понтія Пилата, — похмуро глянувши в підлогу, відповів Іван."], "p": 1376}, {"t": "text", "c": ["— Як?! — забувши обачність, вигукнув гість і сам собі затулив рота рукою. — Разючий збіг!", "Благаю, благаю, розкажіть!"], "p": 1377}, {"t": "text", "c": ["Чомусь почуваючи довіру до невідомого, Іван, попервах затинаючись і ніяковіючи, а згодом осмілівши, заходився розповідати про вчорашню історію на Патріярших ставах.", "Так, вдячного слухача одержав Іван Миколайович в особі таємничого викрадача ключів!", "Гість не пошивав Івана в божевільні, виявив найжвавішу цікавість до того, що чув, і в міру розвитку цього оповідання, нарешті, захопився ним. Він раз-у-раз перепиняв Івана вигуками: — Ну, ну! Далі, далі, благаю вас.", "Та тільки, заради усього святого, не проминайте нічого!"], "p": 1379}, {"t": "text", "c": ["Іван нічого й не проминав, йому самому було так легше розповідати, і звільна дістався того моменту, як Понтій Пилат у білій мантії з кривавим підбоєм вийшов на балькон."], "p": 1380}, {"t": "text", "c": ["Тоді гість молитовно зложив руки й прошепотів: — О, як я вгадав!", "Як я усе вгадав!"], "p": 1382}, {"t": "text", "c": ["Опис жахливої смерти Берліоза слухач супроводив загадковим зауваженням, причому очі йому спалахнули люттю:"], "p": 1383}, {"t": "text", "c": ["— Одного мені шкода, що на місці цього Берліоза не було критика Латунського або літерата Мстислава Лавровича. — І шалено, але беззвучно скрикнув: — Далі!"], "p": 1384}, {"t": "text", "c": ["Кіт, що платив кондукторці, надзвичайно розвеселив гостя, і він захлинався тихим сміхом, дивлячись, як зворушений успіхом своєї розповіді Іван тихо скакав навкарачки, зображуючи кота з гривеником біля вусів."], "p": 1385}, {"t": "text", "c": ["— Отак, — розповівши про випадок у Грибоєдові, засмутившись та затуманившись, Іван закінчив: — я й опинився тут."], "p": 1386}, {"t": "text", "c": ["Гість чуло поклав руку на плече бідного поета й сказав так:"], "p": 1387}, {"t": "text", "c": ["— Бідаха поет!", "Та ви самі, голубе, в усьому винуваті.", "Не можна було триматися з ним так задирливо й навіть зухвало.", "От ви й поплатилися.", "І треба ще подякувати, що це все обійшлося вам стосунково дешево."], "p": 1388}, {"t": "text", "c": ["— Та хто ж він, врешті, такий? — у збудженні стрясаючи кулаками, спитав Іван."], "p": 1389}, {"t": "text", "c": ["Гість придивився до Івана й відповів запитанням:"], "p": 1390}, {"t": "text", "c": ["— А ви не западете в неспокій?", "Ми усі тут люди ненадійні…", "Виклику лікаря, заштриків та іншої шамотні не буде?"], "p": 1391}, {"t": "text", "c": ["— Ні, ні! — вигукнув Іван, — скажіть, хто він такий?"], "p": 1392}, {"t": "text", "c": ["— Ну добре, — відповів гість, і вагомо, карбуючи кожне слово, сказав: — Учора на Патріярших ставах ви зустрілися з сатаною."], "p": 1393}, {"t": "text", "c": ["Іван не запав у неспокій, як обіцяв, але був усе ж вкрай ошелешений."], "p": 1394}, {"t": "text", "c": ["— Не може цього бути!", "Його не існує."], "p": 1395}, {"t": "text", "c": ["— Та згляньтеся! Вже кому-кому, але не вам таке казати.", "Ви були, мабуть, чи не найпершим, хто від нього потерпів.", "Сидите, самі розумієте, в психіятричній лікарні, а все торочите про те, що його немає.", "Це, далебі, дивно!"], "p": 1396}, {"t": "text", "c": ["Збитий з пантелику, Іван замовк."], "p": 1397}, {"t": "text", "c": ["— Тільки-но ви почали його описувати, — вів далі гість, — я вже став здогадуватись, з ким ви учора мали приємність розмовляти.", "І, бігме, я дивуюся на Берліоза!", "Ну ви, звісно ж, людина незаймана, — тут гість знову вибачився, — але той, скільки я про нього чув, усе ж таки хоч дещо читав!", "Перші ж орації цього професора розвіяли всілякі мої сумніви.", "Його не можна не впізнати, мій друже!", "А втім, ви… ви мене знову ж вибачте, адже я не помиляюся, ви людина темна?"], "p": 1398}, {"t": "text", "c": ["— Безперечно, — погодився невпізнанний Іван."], "p": 1399}, {"t": "text", "c": ["— Так от… адже навіть обличчя, яке ви описували… різні очі, брови!", "Пробачте, то ви, либонь, навіть опери «Фауст» не чули?"], "p": 1400}, {"t": "text", "c": ["Іван чомусь страшенно зніяковів і, спалахнувши обличчям, щось став белькотіти про якусь поїздку до санаторії до Ялти…"], "p": 1401}, {"t": "text", "c": ["— Ну от, ну от… воно й недивно!", "А Берліоз, повторюю, мене вражає.", "Він людина не тільки очитана, але й дуже хитра.", "Хоча на захист його мушу сказати, що, безсумнівно, Волянд може запорошити очі й людині набагато хитрішій."], "p": 1402}, {"t": "text", "c": ["— Як?! — своєю чергою крикнув Іван."], "p": 1403}, {"t": "text", "c": ["— Тихо!"], "p": 1404}, {"t": "text", "c": ["Іван з розмаху ляснув себе долонею по лобі й засипів:"], "p": 1405}, {"t": "text", "c": ["— Розумію, розумію.", "В нього літера «В» була на візитівці.", "Овва, оце так штука! — Він помовчав трохи в замішанні, вдивляючись у місяця, що плив за ґратами, й промовив: — То він, виходить, справді міг бути в Понтія Пилата?", "Адже він тоді вже народився?", "А мене божевільним називають! — додав Іван, обурено вказуючи на двері."], "p": 1406}, {"t": "text", "c": ["Гірка зморщина позначилася біля вуст гостя."], "p": 1407}, {"t": "text", "c": ["— Дивімося правді у вічі, — і гість повернув своє обличчя в бік нічного світила, що бігло крізь хмару.", "— І ви, і я — божевільні, чого ж відпиратися!", "Бачите, він вас приголомшив — і ви звихнулися, оскільки в вас, очевидно, сприятливий до цього ґрунт.", "Та те, що ви розповідаєте, безперечно було в дійсності.", "Та воно таке вже незвичайне, що навіть Стравинський, геніяльний психіятр, вам, ще б пак, не повірив.", "Він дивився вас?", "(Іван кивнув.)", "Ваш співрозмовник був і в Пилата, і на сніданку в Канта, а тепер оце він навістив Москву."], "p": 1408}, {"t": "text", "c": ["— Та він тут чорт зна чого накоїть!", "Як-небудь його треба вловити? — не зовсім певно, та усе ж підвів голову в новому Івані колишній, ще не остаточно добитий Іван."], "p": 1409}, {"t": "text", "c": ["— Ви вже спробували, та й годі вам, — іронічно озвався гість, — іншим теж не раджу.", "А що накоїть, то це вже будьте певні.", "Ах, ах!", "Як же мені досадно, що зустрілися з ним ви, а не я!", "Хай все воно й перегоріло, і жар вже затягся золою, та все ж, клянуся, за цю зустріч я віддав би в’язку ключів Парасковії Федорівни, бо мені більше нічого віддавати.", "Я злидар!"], "p": 1410}, {"t": "text", "c": ["— А нащо він вам знадобився?"], "p": 1411}, {"t": "text", "c": ["Гість довго журився й сіпався, та нарешті промовив:"], "p": 1412}, {"t": "text", "c": ["— Бачте, яка дивна історія, я сиджу тут через того, що й ви, а саме через Понтія Пилата. — Тут гість полохливо озирнувся й сказав: — Річ у тім, що рік тому я написав про Пилата роман."], "p": 1413}, {"t": "text", "c": ["— Ви — письменник? — зацікавлено спитав поет."], "p": 1414}, {"t": "text", "c": ["Гість посутенів на виду й пригрозив Іванові кулаком, тоді сказав:"], "p": 1415}, {"t": "text", "c": ["— Я — майстер, — він посуворішав і дістав з кишені халата геть заяложену чорну шапочку з вигаптуваною на ній жовтим шовком літерою «М».", "Він надів цю шапочку і показався Іванові і в профіль і в фас, щоб довести, що він майстер.", "— Вона власними руками пошила її мені, — потаємно додав він."], "p": 1416}, {"t": "text", "c": ["— А як вас на прізвище?"], "p": 1417}, {"t": "text", "c": ["— Я не маю більше прізвища, — з похмурою зневагою відповів дивний гість, — я зрікся його, як взагалі усього в житті.", "Забудьмо про нього."], "p": 1418}, {"t": "text", "c": ["— То ви ж хоч про роман скажіть, — делікатно попрохав Іван."], "p": 1419}, {"t": "text", "c": ["— Будь ласка. Історія моя справді не зовсім звичайна, — повів гість."], "p": 1420}, {"t": "text", "c": ["…Історик за освітою, він ще два роки тому працював ув одному з московських музеїв, а до того ще приробляв перекладами."], "p": 1421}, {"t": "text", "c": ["— З якої мови? — з цікавістю спитав Іван."], "p": 1422}, {"t": "text", "c": ["— Я знаю п’ять мов, окрім рідної, — відповів гість, — англійську, французьку, німецьку, латинську та грецьку.", "Ну, трішечки ще читаю італійською."], "p": 1423}, {"t": "text", "c": ["— Чи ти ба! — заздрісно прошепотів Іван."], "p": 1424}, {"t": "text", "c": ["Жив історик самотньо, не маючи ніде ані рідних і майже не маючи знайомих у Москві.", "І, уявіть, одного разу виграв сто тисяч рублів."], "p": 1425}, {"t": "text", "c": ["— Уявіть мій подив, — шепотів гість у чорній шапочці, — коли я сунув руку до коша з брудною білизною й дивлюся: на ній той самий номер, що й в газеті!", "Облігацію, — пояснив він, — мені в музеї дали."], "p": 1426}, {"t": "text", "c": ["Вигравши сто тисяч, загадковий гість Івана вчинив так: накупив книжок, кинув свою кімнату на М’ясницькій…"], "p": 1427}, {"t": "text", "c": ["— Уу, клята діра! — прогарчав гість."], "p": 1428}, {"t": "text", "c": ["І найняв в забудовника, у провулку поблизу Арбата, дві кімнати в підвалі маленького будиночка в садку. Службу в музеї полишив і забрався писати роман про Понтія Пилата."], "p": 1431}, {"t": "text", "c": ["— Ах, то був золотий вік, — виблискуючи очима, шепотів оповідач. — Цілком окрема квартирка, і ще передпокій, а в ньому мушля з водою, — чомусь особливо гордовито підкреслив він, — маленькі віконця над самим хідничком, що вів від хвіртки.", "Навпроти, за чотири кроки, під парканом, бузок, липа й клен.", "Ах, ах, ах!", "Взимку я рідко бачив у віконці чиїсь чорні ноги та чув хряскіт снігу під ними.", "І в грубі в мене вічно палав вогонь!", "Та несподівано настала весна, і крізь тьмяні шибки побачив я спершу голі, а перегодом щораз то більше убрані в зелень кущі бузку.", "І от саме тоді, минулої весни, сталося дещо куди чудесніше, аніж одержання ста тисяч рублів. А це, погодьтеся, величезна сума грошей!"], "p": 1432}, {"t": "text", "c": ["— Це так, — визнав уважний слухач Іван."], "p": 1433}, {"t": "text", "c": ["— Я порозчиняв віконця й сидів у другій, зовсім малесенькій кімнатчині, — гість став відмірювати руками, — отак — диван, а навпроти другий диван, а між ними столик, а на ньому прекрасна нічна лямпа, а ближче до віконця книжки, тут маленький письмовий столик, а в першій кімнаті — величезна кімната, чотирнадцять метрів, — книги, книги й груба.", "Ах, як обставлені були мої кімнати!"], "p": 1434}, {"t": "text", "c": ["Незвичайно пахне бузок!", "І голова мені робилася легкою від утоми, й Пилат летів до кінця…"], "p": 1435}, {"t": "text", "c": ["— Біла мантія, червоний підбій! Розумію! — вигукував Іван."], "p": 1436}, {"t": "text", "c": ["— Саме так!", "Пилат летів до кінця, до кінця, і я вже знав, що останніми словами роману будуть: «… П’ятий прокуратор Юдеї, вершник Понтій Пилат».", "Ну, природно, я виходив на прогулянки.", "Сто тисяч — величезна сума, і я мав прекрасного сірого костюма.", "Або йшов обідати до якогось дешевого ресторану.", "На Арбаті був чудовий ресторан, не знаю, чи існує він тепер. Тут очі гостя широко розплющилися, і він шепотів далі, дивлячись на місяця: — Вона несла в руках огидні, тривожні жовті квіти.", "Чорт знає, як їх називати, але вони першими чомусь з’являються в Москві.", "І ці квіти дуже виразно виділялись на чорному її весняному пальті.", "Вона несла жовті квіти!", "Негарний колір.", "Вона повернула з Тверської до провулка й тут озирнулася.", "Ну, Тверську ви знаєте?", "Тверською йшли тисячі людей, та ручаюся вам, що побачила вона мене одного й поглянула не так щоб тривожно, а навіть якось хворобливо.", "І мене вразила не стільки її краса, скільки незвичайна, ніким не бачена самотність в очах!"], "p": 1439}, {"t": "text", "c": ["Скоряючись цьому жовтому знакові, я теж звернув до провулка й подався слідом за нею.", "Ми йшли кривим, нудним провулком безмовно, я одним боком, а вона другим. І не було, уявіть, у провулку жодної душі.", "Я мучився, тому що мені здалося, що з нею треба розмовляти, й тривожився, що не вимовлю жодного слова, а вона піде, і я ніколи більше її не побачу."], "p": 1440}, {"t": "text", "c": ["І, уявіть, раптом заговорила вона: — Чи подобаються вам мої квіти?"], "p": 1442}, {"t": "text", "c": ["Я виразно пам’ятаю, як прозвучав її голос, низький доволі-таки, але зі зривами і, хай як воно безглуздо, здалося, що відлуння вдарило у провулку й відбилося від жовтого брудного муру.", "Я швидко перейшов на її бік, і, підходячи до неї, відповів: — Ні."], "p": 1444}, {"t": "text", "c": ["Вона поглянула на мене здивовано, а я раптом і притьма несподівано, збагнув, що все життя кохав саме цю жінку!", "От так штука, га?", "Ви, звісно, скажете, божевільний?"], "p": 1445}, {"t": "text", "c": ["— Нічого я не кажу, — вигукнув Іван і додав: — Благаю, далі!"], "p": 1446}, {"t": "text", "c": ["І гість вів далі: — Так, вона поглянула на мене здивовано, а потім, поглянувши, спитала так: — Ви взагалі не любите квітів?"], "p": 1449}, {"t": "text", "c": ["У голосі її була, як мені здалося, ворожість.", "Я йшов поруч із нею, намагаючись іти в ногу і, на свій подив, геть не почувався зніяковілим."], "p": 1450}, {"t": "text", "c": ["— Ні, я люблю квіти, та не такі, — сказав я."], "p": 1451}, {"t": "text", "c": ["— А які?"], "p": 1452}, {"t": "text", "c": ["— Я троянди люблю."], "p": 1453}, {"t": "text", "c": ["Тут я пошкодував, що це сказав, тому що вона провинно всміхнулася, і кинула свої квіти до ринштоку.", "Розгубившись дещо, я усе-таки підібрав їх і подав їй, але вона, осміхнувшись, відштовхнула квіти і я поніс їх в руках."], "p": 1454}, {"t": "text", "c": ["Так йшли ми мовчки якийсь час, доки вона не вийняла мені з рук квіти, не кинула їх на брук, тоді протиснула свою руку в чорній рукавичці з розлійком у мою, і ми пішли поруч."], "p": 1455}, {"t": "text", "c": ["— Далі, — сказав Іван, — і не проминайте, будь ласка, нічого."], "p": 1456}, {"t": "text", "c": ["— Далі? — перепитав гість. — Що ж, далі ви могли б і самі вгадати.", "— Він раптом утер несподівану сльозу правим рукавом і вів далі: — Любов вискочила перед нами, як з-під землі вискакує вбивця в провулку, і вразила нас відразу обох!"], "p": 1457}, {"t": "text", "c": ["Так вражає блискавка, так вражає фінський ніж!"], "p": 1458}, {"t": "text", "c": ["Вона, втім, твердила згодом, що це не так, що кохали ми, певна річ, одне одного бозна-відколи, не знаючи одне одного, ніколи не бачивши, і що вона жила з іншим чоловіком, і я там тоді… з цією, як її…"], "p": 1459}, {"t": "text", "c": ["— З ким? — спитав Бездомний."], "p": 1460}, {"t": "text", "c": ["— З цією… ну… з цією, ну… — відповів гість і защигляв пальцями."], "p": 1461}, {"t": "text", "c": ["— Ви були одружені?"], "p": 1462}, {"t": "text", "c": ["— Ну так, оце ж я й щигляю… З цією… Варусею, Манюсею… ні, Варусею… ще сукня смугаста, музей… А втім не пам’ятаю."], "p": 1463}, {"t": "text", "c": ["Так от, вона казала, що з жовтими квітами в руках вона вийшла того дня, щоб я нарешті знайшов її, і що якби цього не сталося, вона отруїлася б, тому що життя її порожнє."], "p": 1464}, {"t": "text", "c": ["Так, любов вразила нас миттєво.", "Я це знав того ж дня вже за годину, коли ми опинилися, не помічаючи міста, біля Кремлівського муру на набережній."], "p": 1465}, {"t": "text", "c": ["Ми розмовляли так, неначе розлучилися вчора, неначе знали одне одного багато літ.", "Наступного дня ми змовились зустрітися на тому ж місці, на Москві-ріці, і зустрілися.", "Травневе сонце світило нам.", "І скоро, скоро стала ця жінка моєю таємною дружиною."], "p": 1466}, {"t": "text", "c": ["Вона приходила до мене щодня, а дожидатися її я починав з ранку.", "Очікування це виявлялося в тому, що я переставляв на столі предмети.", "За десять хвилин я сідав до віконця й починав наслухатись, чи не грюкне старенька хвіртка. І ото курйоз: до зустрічі моєї з нею до нашого подвір’ячка мало хто приходив, просто б сказати, ніхто не приходив, а тепер мені здавалося, що усе місто потяглося до нього.", "Грюкне хвіртка, гупне серце і, уявіть, на рівні мого обличчя за віконцем неодмінно чиїсь брудні чоботи. Точильник.", "Ну кому потрібний точильник у нашому домі?", "Що гострити?", "Які ножі?"], "p": 1467}, {"t": "text", "c": ["Вона входила до хвіртки один раз, а биттів серця перед тим я зазнавав не менше десяти, я не брешу.", "А потім, коли надходила її година, і стрілка вказувала полудень, воно навіть і не вгавало колотитися, аж доки без стукоту, майже цілком безгучно, не рівнялись з вікном туфлі з чорними замшовими накладками-бантами, стягнутими сталевими клямрами."], "p": 1468}, {"t": "text", "c": ["Інколи вона пустувала і, затримавшись біля другого віконця, постукувала носком у шибку.", "Я цієї ж миті опинявся при цьому вікні, та зникала туфля, чорний шовк, що застував світло, зникав, — я йшов їй відчиняти."], "p": 1469}, {"t": "text", "c": ["Ніхто не знав про наш зв’язок, за це вам ручаюся, хоча так ніколи не буває.", "Не знав її чоловік, не знали знайомі.", "У старенькому будиночку, де мені належав цей підвал, знали, звісно ж, бачили, що приходить до мене якась жінка, та імени її не знали."], "p": 1470}, {"t": "text", "c": ["— А хто вона така? — спитав Іван, вкрай зацікавлений любовною історією."], "p": 1471}, {"t": "text", "c": ["Гість зробив жест, який означав, що він ніколи й нікому цього не скаже, і вів далі свою розповідь."], "p": 1472}, {"t": "text", "c": ["Іванові стало відомо, що майстер і незнайомка покохали одне одного так міцно, що стали притьмом нерозлучними.", "Іван уявляв собі ясно вже й дві кімнати в підвалі будиночка, в яких були завжди сутінки через бузок та паркан. Червоні потерті меблі, бюро, на ньому годинник, котрий дзвонив що пів години, і книги, книги від помальованої підлоги до закоптілої стелі, і грубу."], "p": 1473}, {"t": "text", "c": ["Іван дізнався, що гість його і таємна дружина вже в перші дні свого зв’язку дійшли висновку, що звела їх на розі Тверської й провулка сама доля й що створені вони одне для одного навік."], "p": 1474}, {"t": "text", "c": ["Іван довідався з розповіди гостя, як перебували свій день коханці.", "Вона приходила й перш за все надівала фартуха, і у вузькому передпокої, де була та сама мушля, якою пишався чомусь бідний хворий, на дерев’яному столі запалювала гасницю, і готувала сніданок, і налаштовувала його в першій кімнаті на овальному столі.", "Коли йшли травневі грози й повз підсліпуваті вікна шумливо котилася до підворіття вода, грозячи залити останній притулок, закохані розпалювали грубу й пекли у ній картоплю.", "Від картоплі бурхала пара, чорне картопляне лушпиння мазало руки.", "У підвальчику було чути сміх, дерева в саду скидали з себе після дощу обламані гілочки, білі кетяги.", "Коли відгуркотіли грози й прийшло задушливе літо, у вазі з’явились довгождані та любі обом троянди."], "p": 1475}, {"t": "text", "c": ["Той, хто називав себе майстром, працював гарячково над своїм романом, і цей роман поглинув і незнайомку. — Бігме, часами я починав ревнувати її до нього, — шепотів прибулий з місячного балькона нічний гість Іванові. Запустивши у волосся тонкі, з вигостреними нігтями пальці, вона без упину перечитувала написане, а перечитавши, шила оцю шапочку.", "Часом вона сиділа навпочіпки біля нижніх полиць або стояла на стільці біля верхніх і ганчіркою отирала сотні запорошених спинок.", "Вона пророкувала славу, вона підганяла його й саме тут і стала називати його майстром.", "Вона нетерпляче дожидалася обіцяних вже останніх слів про п’ятого прокуратора Юдеї, співучо й гучно повторювала окремі фрази, які їй сподобалися, і казала, що в цьому романові — її життя."], "p": 1476}, {"t": "text", "c": ["Він був дописаний в серпні місяці, був відданий якійсь безвісній друкарці, й та передрукувала його в п’яти примірниках.", "І нарешті настав час, коли довелося полишити таємний притулок і вийти в життя."], "p": 1477}, {"t": "text", "c": ["— І я вийшов у життя, тримаючи його в руках, і тоді моє життя скінчилося, — прошепотів майстер і похилив голову, й довго хиталася печальна чорна шапочка з жовтою літерою «М». Він повів далі свою розповідь, але вона стала дещо безладною. Можна було збагнути тільки одне, що тоді з гостем Івана скоїлася якась катастрофа."], "p": 1478}, {"t": "text", "c": ["— Я вперше потрапив до світу літератури, але тепер, коли усе вже скінчилося й загибель моя стала фактом, згадую про нього з жахом! — урочисто прошепотів майстер і підніс руку.", "— Так, він надзвичайно вразив мене, ах, як вразив!"], "p": 1479}, {"t": "text", "c": ["— Хто? — ледь чутно шепнув Іван, побоюючись перебивати схвильованого оповідача."], "p": 1480}, {"t": "text", "c": ["— Та редактор, я ж кажу, редактор.", "Так, отож він прочитав. Він дивився на мене так, немов щока мені була набрякла флюсом, якось скоса дивився в куток, і навіть сором’язливо хихикнув.", "Він без потреби м’яв манускрипт і крехтів.", "Питання, які він мені ставив, здалися мені божевільними.", "Не кажучи нічого по суті роману, він запитував мене про те, хто я такий та звідки узявся, чи віддавна пишу й чому про мене нічого не було чути раніше, і навіть поставив, на мій погляд, вже зовсім ідіотичне запитання: хто це мене напучив писати роман на таку дивну тему?"], "p": 1481}, {"t": "text", "c": ["Нарешті він мені набрид, і я запитав його руба, чи буде він друкувати мій роман, чи не буде."], "p": 1482}, {"t": "text", "c": ["Тут він заметушився, став щось мимрити й заявив, що особисто розв’язати цього питання він не може, що з моїм твором мають познайомитися інші члени редакційної колегії, а саме Латунський та Ариман і літерат Мстислав Лаврович. Він просив мене прийти за два тижні."], "p": 1483}, {"t": "text", "c": ["Я прийшов за два тижні й був прийнятий якоюсь дівицею зі скошеними до носу від постійної брехні очима."], "p": 1484}, {"t": "text", "c": ["— Це Лапшонникова, секретар редакції, — посміхнувшись, сказав Іван, який добре знав той світ, що його так гнівно описував його гість."], "p": 1485}, {"t": "text", "c": ["— Може, — відрізав той, — так от, від неї я одержав свого романа, вже порядно заяложеного та почовганого.", "Силкуючись не потрапляти своїми очима в мої, Лапшонникова повідомила мене, що редакція забезпечена матеріялами на два роки наперед, і тому питання про надрукування мого роману, як вона висловилась, «відпадає»."], "p": 1486}, {"t": "text", "c": ["— Що я пам’ятаю по тому? — бурмотів майстер, потираючи скроню. — Так, осипані червоні пелюстки на титульному аркуші та ще очі моєї подруги.", "Так, ці очі я пам’ятаю."], "p": 1487}, {"t": "text", "c": ["Оповідання Іванового гостя ставало щораз то плутанішим, чимдалі більше проймалося якимись недомовками.", "Він казав щось про косий дощ та розпач у підвальному притулкові, про те, що ходив десь іще.", "Пошепки викрикував, що він її, яка штовхала його на боротьбу, аж ніяк не винує, о ні, не винує!"], "p": 1488}, {"t": "text", "c": ["Тоді, як почув Іван, сталося щось несподіване й страшне."], "p": 1489}, {"t": "text", "c": ["Одного разу герой розгорнув газету й побачив у ній статтю критика Аримана, яка називалася «Вилазка ворога» і де Ариман застерігав усіх і кожного, що він, тобто наш герой, зробив спробу пропхнути до друку апологію Ісуса Христа."], "p": 1490}, {"t": "text", "c": ["— А, пам’ятаю, пам’ятаю! — скрикнув Іван.", "— Та я забув, як вас на прізвище!"], "p": 1491}, {"t": "text", "c": ["— Облишмо, повторюю, моє прізвище, його немає більше, — відповів гість.", "— Річ не в ньому.", "Через день в іншій газеті за підписом Мстислава Лавровича з’явилася інша стаття, де автор її пропонував вдарити, і то добряче вдарити, по пилатчині та тому богомазові, який надумав пропхнути (знову це кляте слово!) її до друку."], "p": 1492}, {"t": "text", "c": ["Остовпівши від цього нечуваного слова «пилатчина», я розгорнув третю газету.", "Тут було дві статті: одна — Латунського, а друга — підписана літерами «М. З.» Запевняю вас, що витвори Аримана й Лавровича могли вважатися за жарт проти написаного Латунським.", "Досить вам сказати, що називалася стаття Латунського «Войовничий старообрядець».", "Я так захопився читанням статей про себе, що не встеріг, як вона (двері я забув замкнути) постала переді мною з мокрим парасолем в руках і мокрими ж газетами.", "Очі її жахтіли вогнем, руки тремтіли й були холодними.", "Спершу вона кинулась мене цілувати, потім, хрипким голосом і стукаючи рукою об стіл, сказала, що вона отруїть Латунського."], "p": 1493}, {"t": "text", "c": ["Іван якось зніяковіло покрехтів, але нічого не сказав."], "p": 1494}, {"t": "text", "c": ["— Настали зовсім безрадісні дні.", "Роман був написаний, більше робити було нічого, і ми обидвоє жили тим, що сиділи на килимку на підлозі біля груби й дивилися у вогонь.", "А втім, тепер ми більше розлучалися, ніж раніше.", "Вона стала ходити на прогулянки. А зі мною трапилася оригінальність, як нерідко бувало в моєму житті… В мене несподівано завівся приятель.", "Так, так, уявіть собі, я загалом не схильний сходитися з людьми, маю чортову дивакуватість: сходжуся з людьми туго, недовірливий, підозрілий.", "І—уявіть собі, при цьому обов’язково мені пролазить в душу хтось непередбачений, несподіваний і зовнішньо чорти його знають на що схожий, і саме він мені більше за всіх і сподобається."], "p": 1495}, {"t": "text", "c": ["Так от, у той клятий час прочинилася хвірточка нашого садка, день ще, пам’ятаю, був такий приємний, осінній. Їїне було вдома. І крізь хвірточку увійшов чоловік, він прийшов до будинку в якійсь справі до мого забудовника, тоді зійшов у садок і якось дуже хутко зазнайомився зі мною.", "Відрекомендувався він мені журналістом.", "Сподобався він мені настільки, уявіть, що я його й досі згадую й сумую за ним. Далі — більше, він занадився до мене.", "Я дізнався, що він нежонатий, що живе поруч зі мною приблизно в такій самій квартирці, але що йому тісно там, і таке інше.", "До себе якось не зазивав.", "Дружині моїй він не сподобався вкрай.", "Та я заступився за нього.", "Вона сказала: — Роби, як знаєш, але кажу тобі, що ця людина справляє на мене враження гидотне."], "p": 1497}, {"t": "text", "c": ["Я розсміявся.", "Так, але чим, власне кажучи, він мене принадив?", "Річ у тім, що взагалі людина без сюрпризу всередині, у своїй шухляді, нецікава.", "Такий сюрприз у своїй шухляді Альоїзій (так, забув сказати, що мого нового знайомого було звати Альоїзій Могарич) — мав.", "А саме, ніде доти я не зустрічав і певен, що ніде не зустріну людину такого розуму, який мав Альоїзій.", "Якщо я не розумів сенсу якої-небудь нотатки в газеті, Альоїзій пояснював мені її буквально за одну хвилину, причому видать було, що пояснення це не справляло йому анінайменшого клопоту.", "Те саме з життєвими явищами та питаннями.", "Та й це ще не край.", "Підкорив мене Альоїзій своєю пристрастю до літератури.", "Він не вгамувався, доки не ублагав мене прочитати йому мій роман увесь, від дошки до дошки, причому про роман він відгукнувся вельми похвально, але з убивчою точністю, немов бувши присутнім при цьому, переказав усі завваги редактора, дотичні цього роману.", "Він влучав із ста разів сто разів.", "Крім того, він абсолютно точно пояснив мені, і я здогадувався, що це несхибно, чому мій роман не міг бути надрукованим.", "Він упрост казав: розділ такий чи такий йти не може…"], "p": 1498}, {"t": "text", "c": ["Статті, завважте, не припинялися.", "З перших з них я сміявся.", "Та що більше їх з’являлося, то більше змінювалось моє ставлення до них.", "Другою стадією була стадія здивування.", "Щось на рідкість фальшиве й непевне чулося буквально в кожному рядку цих статей, незважаючи на їхній грізний та упевнений тон.", "Мені усе здавалося, — і я не міг цього позбутися, — що автори цих статей кажуть не те, що вони хочуть сказати, і що їхня лють спричиняється саме цим.", "А потім, уявіть собі, настала третя стадія — остраху.", "Ні, не остраху цих статей, зрозумійте, а остраху перед іншими, які не мають жодного стосунку до них чи до роману, речами.", "Так, наприклад, я став боятися темряви.", "Словом кажучи, настала стадія психічного захворювання.", "Мені здавалося, найпаче як я засинав, що якийсь безмірно гнучкий і холодний спрут своїми мацаками підбирається безпосередньо й впрост до мого серця.", "І спати мені довелося при вогні."], "p": 1499}, {"t": "text", "c": ["Моя кохана дуже змінилася (про спрута я їй, звісно, не казав, та вона бачила, що зі мною діється щось недоладне), схудла й зблідла, перестала сміятися й усе просила мене вибачити їй за те, що вона радила мені, щоб я надрукував уривок.", "Вона казала, щоб я кинув усе, поїхав на південь, до Чорного моря, витративши на цю поїздку усі, що залишилися від ста тисяч, гроші."], "p": 1500}, {"t": "text", "c": ["Вона була дуже настійливою, а я, щоб не перечитись (щось підказувало мені, що не доведеться поїхати до Чорного моря), обіцяв їй зробити це днями.", "Та вона сказала, що сама візьме мені квитка.", "Тоді я вийняв усі свої гроші, тобто близько десяти тисяч рублів, і віддав їй."], "p": 1501}, {"t": "text", "c": ["— Навіщо так багато? — здивувалась вона."], "p": 1502}, {"t": "text", "c": ["Я сказав щось ніби те, що боюся злодіїв і прошу її приберегти гроші до мого від’їзду.", "Вона взяла їх, уклала до торбинки, стала цілувати мене й казати, що їй легше було б вмерти, аніж залишати мене в такому стані самого, та що на неї чекають, що вона підкоряється безвиході, що прийде завтра.", "Вона благала мене не боятися нічого."], "p": 1503}, {"t": "text", "c": ["Це було присмерком, в середині жовтня.", "І вона пішла. Я ліг на диван і заснув, не засвічуючи лямпи.", "Прокинувся я від почуття того, що спрут тут.", "Нишпорячи в пітьмі, я ледве зумів засвітити лямпу.", "Кишеньковий годинник показував другу годину ночі.", "Я ліг прихворілим, а прокинувся хворим. Мені раптом здалося, що осіння темрява видушить шибки, увіллється до кімнати і я захлинуся в ній, як у чорнилі.", "Я став людиною, яка вже не володіла собою.", "Я зойкнув, і мені здумалося бігти до когось, хоч би до свого забудовника нагору.", "Я боровся з собою як безумний. Мені стало сил доп’ятися до груби й розпалити в ній дрова. Коли вони затріщали й дверцята застугоніли, мені мовби попустило…", "Я кинувся до передпокою й там запалив світло, знайшов пляшку білого вина, відкоркував її і став пити вино нахильцем.", "Від цього страх притупився дещо — настільки принаймні, що я не побіг до забудовника й повернувся до груби.", "Я розчинив дверцята, аж жар став пашіти мені в обличчя й руки, і шепотів: — Здогадайся, що зі мною скоїлась біда. Прийди, прийди, прийди!.."], "p": 1505}, {"t": "text", "c": ["Та ніхто не йшов.", "У грубі ревів вогонь, у вікна періщив дощ.", "Тоді сталося останнє.", "Я витяг із шухляди столу важкі списки роману й чернеткові зошити й став їх палити.", "Це страх як важко робити, тому що списаний папір горить неохоче.", "Ламаючи нігті, я роздирав зошити, сторч вкладав їх межи поліна й кочергою тіпав аркуші.", "Попіл часами перемагав мене, душив полум’я, та я боровся з ним, і роман, затято пручаючись, усе ж гинув.", "Знайомі слова мигтіли переді мною, жовтизна нестримно піднімалася знизу вгору по сторінках, та слова усе ж проступали й на ній. Вони гинули лише тоді, коли папір чорнів і я кочергою люто добивав їх."], "p": 1506}, {"t": "text", "c": ["У цей час до вікна хтось став шкребтись тихо.", "Серце моє плигнуло, і я, встромивши останнього зошита у вогонь, кинувся відчиняти.", "Цегляні східці вели з підвалу до дверей надвір. Спотикаючись, я підбіг до них і тихо спитав: — Хто там?"], "p": 1508}, {"t": "text", "c": ["І голос, її голос, відповів мені: — Це я… Не пам’ятаючи як, я впорався з ланцюгом і ключем.", "Тільки-но вона зробила крок досередини, вона притулилася до мене, уся мокра, з мокрими щоками й розвитим волоссям, тремтячи.", "Я міг вимовити тільки слово:"], "p": 1511}, {"t": "text", "c": ["— Ти… ти? — і голос мій затнувся, й ми побігли донизу.", "Вона визволилася в передпокої з пальта, ми швидко увійшли до першої кімнати.", "Тихо скрикнувши, вона голими руками викинула з груби на підлогу останнє, що там залишалося, пачку, що зайнялася зі споду.", "Дим сповнив кімнату відразу.", "Я ногами затупав вогонь, а вона впала на диван і заплакала нестримно й гарячково."], "p": 1512}, {"t": "text", "c": ["Коли вона замовкла, я сказав: — Я зненавидів цей роман, і я боюся.", "Я хворий. Мені страшно."], "p": 1514}, {"t": "text", "c": ["Вона підвелася й промовила."], "p": 1515}, {"t": "text", "c": ["— Боже, який ти хворий.", "За що це, за що?", "Та я тебе зрятую, я тебе зрятую.", "Що ж це таке?"], "p": 1516}, {"t": "text", "c": ["Я бачив її набряклі від диму й плачу очі, чув, як холодні руки пестять мені чоло."], "p": 1517}, {"t": "text", "c": ["— Я тебе вилікую, вилікую, — бурмотіла вона, уп’явшись мені в плечі, — ти відновиш його.", "Чому, чому я не залишила в себе одного примірника!"], "p": 1518}, {"t": "text", "c": ["Вона ошкірилася з люті, ще щось казала нерозбірливе.", "Тоді, стуливши губи, вона заходилася збирати й розправляти обгорілі аркуші.", "Це був якийсь розділ із середини роману, не пам’ятаю який.", "Вона акуратно склала обгорілі аркуші, обгорнула їх папером, перев’язала стрічкою.", "Усі її дії показували, що вона сповнена рішучости й що вона запанувала над собою.", "Вона зажадала вина і, випивши, заговорила спокійніше."], "p": 1519}, {"t": "text", "c": ["— Отак доводиться платити за оману, — казала вона, — і більше я не хочу обманювати.", "Я зосталася б в тебе й тепер, та не хочу робити цього таким чином.", "Не хочу, щоб йому назавжди лишилося в пам’яті, що я втекла від нього вночі.", "Він не зробив мені ніколи жодного зла.", "Його викликали зненацька, в них на заводі пожежа.", "Та він повернеться скоро.", "Я освідчуся йому завтра рано, скажу, що кохаю іншого, і назавжди повернуся до тебе.", "Скажи мені, ти, може, не хочеш цього?"], "p": 1520}, {"t": "text", "c": ["— Бідна моя, бідна, — сказав я їй, — я не допущу, щоб ти це зробила.", "Зі мною буде недобре, і я не хочу, щоб ти гинула разом зі мною."], "p": 1521}, {"t": "text", "c": ["— Тільки ця причина? — спитала вона й наблизила свої очі до моїх."], "p": 1522}, {"t": "text", "c": ["— Тільки ця."], "p": 1523}, {"t": "text", "c": ["Вона страшенно пожвавилася, припала до мене, обвиваючи мою шию, і сказала: — Я гину разом з тобою.", "Ранком я буду в тебе."], "p": 1525}, {"t": "text", "c": ["І от, останнє, що я пам’ятаю в моєму житті, це — смужку світла з мого передпокою, в цій смузі світла розпущене пасмо, її берет і її сповнені рішучости очі.", "Ще пам’ятаю чорний силует на порозі зовнішніх дверей і білий пакунок."], "p": 1526}, {"t": "text", "c": ["— Я б проводив тебе, та я вже не в змозі йти сам назад, я боюся."], "p": 1527}, {"t": "text", "c": ["— Не бійся.", "Постривай кілька годин.", "Завтра ранком я буду в тебе.", "— Це й були її останні слова в моєму житті."], "p": 1528}, {"t": "text", "c": ["Цссс! — раптом сам себе урвав хворий і підніс пальця. — Неспокійна сьогодні місячна ніч."], "p": 1529}, {"t": "text", "c": ["Він зник на бальконі.", "Іван чув, як проїхали коліщата коридором, хтось схлипнув або скрикнув слабо."], "p": 1530}, {"t": "text", "c": ["Коли усе вляглося, гість повернувся й повідомив, що й 120-та кімната отримала пожильця.", "Привезли когось, і він усе просить повернути йому голову.", "Обидва розмовники помовчали в тривозі, але, вгамувавшись, повернулися до перерваного оповідання.", "Гість розтулив був рота, та нічка достоту була неспокійною. Голоси ще чулися в коридорі, і гість став говорити Іванові на вухо так тихо, що те, що він розповів, стало відоме самому лиш поетові, за винятком першої фрази: — За чверть години по тому, як вона покинула мене, до мене у вікно постукали… Те, про що шепотів хворий на вухо Іванові, видно, дуже хвилювало його.", "Судоми раз-у-раз перебігали його лицем. В очах його плавав і бився жах і лють.", "Оповідач вказував рукою десь у бік місяця, який давно вже пішов з балькону.", "Лише тоді, коли перестали долітати усякі згуки іззовні, гість відсунувся від Івана й заговорив дещо гучніше:"], "p": 1533}, {"t": "text", "c": ["— Так от, о половині січня, вночі, у тому ж самому пальті, але з обірваними ґудзиками, я щулився з холоду в моєму подвір’ячку.", "Позад мене були кучугури, що сховали кущі бузку, а передо мною та внизу — слабенько освітлені, зап’яті шторами мої віконця.", "Я припав до першого з них і прислухався — у кімнатах моїх грав патефон. Це усе, що я розчув, але розгледіти нічого не зміг.", "Постоявши трохи, я вийшов за хвіртку в провулок.", "У ньому грала хуртовина.", "Собака, що кинувся мені під ноги, сполошив мене, і я перебіг від нього на другий бік.", "Холод і страх, що став моїм постійним супутником, допроваджували мене до нестями.", "Йти мені було ніде, і найпростіше, мабуть, було кинутися під трамвай на тій вулиці, в яку виходив мій провулок.", "Здаля я бачив ці сповнені світлом, зледенілі скрині й чув їхній мерзенний скрегіт на морозі.", "Але, дорогий мій сусідо, уся штука полягала в тому, що жах володів кожною клітинкою мого тіла. І так само як собаки, я боявся й трамваю. Так, гіршої від моєї недуги в цьому будинкові немає, запевняю вас."], "p": 1534}, {"t": "text", "c": ["— Але ви ж могли дати їй знати, — сказав Іван, спочуваючи бідному хворому, — крім того, в неї ж ваші гроші?", "Вона ж їх, звісно, зберегла?"], "p": 1535}, {"t": "text", "c": ["— Не сумнівайтеся в цьому, авжеж, зберегла.", "Та ви, очевидно, не розумієте мене?", "Або, точніше, я втратив властиву мені колись здатність описувати будь-що.", "Я, втім, не дуже по ній шкодую, бо вона мені не знадобиться більше.", "Перед нею, — гість благоговійно поглянув у темряву ночі, — ліг би лист із божевільні.", "Чи ж можна посилати листи, маючи таку адресу? Душевно хворий?", "Ви жартуєте, мій друже!", "Ні, зробити її нещасною? На це я нездатний."], "p": 1536}, {"t": "text", "c": ["Іван не зумів заперечити цьому, але мовчазний Іван співчував гостеві, жалів його.", "А той кивав на муки своїх спогадів головою в чорній шапочці й казав так: — Бідна жінка…", "А втім, маю надію, що вона забула про мене…"], "p": 1538}, {"t": "text", "c": ["— Але ж ви можете одужати… — боязко сказав Іван."], "p": 1539}, {"t": "text", "c": ["— Я невиліковний, — спокійно відповів гість, — коли Стравинський каже, що поверне мене до життя, я йому не вірю.", "Він гуманний і просто хоче втішити мене.", "Не заперечую, зрештою, що мені тепер багато краще.", "Так, то на чому ж пак я зупинився?", "Мороз, ці летючі трамваї.", "Я знав, що ця клініка вже відкрилася, і через усе місто пішки подався до неї.", "Безумство!", "За містом я, напевно, замерз би, та мене врятував випадок.", "Щось зламалося у вантажівці, я підійшов до шофера, це було кілометрах так у чотирьох за заставою, і, на мій подив, він зглянувся на мене.", "Машина йшла сюди. І він повіз мене.", "Я відбувся тим, що поморозив пальці на лівій нозі.", "Та це загоїли.", "І ось четвертий місяць я тут.", "І, знаєте, знаходжу, що тут дуже й дуже незле.", "Бігме, не слід ставити перед собою великих плянів, дорогий сусідо!", "Я от, наприклад, хотів об’їхати усю земну кулю.", "Ну, що ж, виявляється, це не судилося.", "Я бачу лише мізерну частку цієї кулі. Гадаю, що це не найкраще, що є на ній, але, повторюю, це не таке вже й зле.", "Он літо йде до нас, на бальконі зав’ється плющ, як обіцяє Парасковія Федорівна.", "Ключі розширили мої можливості.", "Ночами буде місяць.", "Ах, він пішов!", "Свіжіє.", "Ніч хилиться за північ.", "Мені пора."], "p": 1540}, {"t": "text", "c": ["— Скажіть мені, а що було далі з Єшуа й Пилатом, — попрохав Іван, — благаю, я хочу знати."], "p": 1541}, {"t": "text", "c": ["— Ах ні, ні, — болісно сіпнувшись, відповів гість, — я згадати не можу без здригання мій роман.", "А ваш знайомий з Патріярших зробив би це краще за мене.", "Спасибі за бесіду.", "До побачення."], "p": 1542}, {"t": "text", "c": ["І перш ніж Іван зчувся, замкнулися ґрати з тихим дзвяком, і гість зник."], "p": 1543}]}