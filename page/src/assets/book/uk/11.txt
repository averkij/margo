{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 11", "p": 1096}, {"t": "h2", "c": "Роздвоєння Івана", "p": 1097}, {"t": "text", "c": ["Бір на протилежному березі річки, ще годину тому освітлений травневим сонцем, скаламутнів, розмазався й розтанув."], "p": 1159}, {"t": "text", "c": ["Вода суцільною завісою ринула за вікном.", "У небі раз-у-раз спалахували нитки, небо лускало, кімнату хворого заливало тріпотним моторошним світлом."], "p": 1160}, {"t": "text", "c": ["Іван тихо плакав, сидячи на ліжку й дивлячись на каламутну, скипілу бульбашками річку.", "З кожним ударом грому він жалісно зойкав і затуляв обличчя руками.", "Списані Іваном аркуші валялися по підлозі; їх здуло вітром, що влетів до кімнати перед початком грози."], "p": 1161}, {"t": "text", "c": ["Потуги поета скласти заяву щодо страшного консультанта не привели ні до чого.", "Щойно він одержав від гладкої фельдшериці, яку звали Парасковією Федорівною, недогризок оливця й папір, він діловито потер руки й квапливо прилаштувався до столика.", "Початок він вивів доволі впевнено:"], "p": 1162}, {"t": "text", "c": ["«До міліції.", "Члена МАССОЛІТу Івана Миколайовича Бездомного. Заява. Учора ввечері я прийшов разом із покійним М. О. Берліозом на Патріярші стави…»", "І тут поет заплутався, головно через слово «покійним». Ускач пішла якась бридня: як це так — прийшов з покійним.", "Не ходять небіжчики!", "Справді, гляди, ще в божевільні пошиють!"], "p": 1163}, {"t": "text", "c": ["Подумавши так, Іван Миколайович став виправляти написане. Вийшло таке:«…з М. О. Берліозом, згодом покійним…» І це не вдоволило автора.", "Довелося застосувати третю редакцію, та вона виявилася ще гіршою від перших двох: «…Берліозом, який потрапив під трамвай…» — а тут іще дочепився цей нікому невідомий композитор-однозванець, і довелося вписувати: «… не композитором…»", "Намучившись із цими двома Берліозами, Іван усе закреслив і вирішив розпочати зразу з чогось дуже сильного, щоб відразу привернути увагу читача, і написав, що кіт сідав до трамваю, а тоді повернувся до епізоду з відтятою головою.", "Голова й пророцтво консультанта напровадили його на думку про Понтія Пилата, і для дужчої переконливости Іван вирішив усе оповідання про прокуратора викласти повністю, з того самого моменту, як той в білому плащі з кривавим підбоєм вийшов до колонади Иродового палацу."], "p": 1164}, {"t": "text", "c": ["Іван працював заповзято й перекреслював написане, і вставляв нові слова, й навіть спробував намалювати Понтія Пилата, а потім кота на задніх лапах.", "Але й рисунки не спомогли, і що далі — то плутанішою та незрозумілішою ставала заява поета."], "p": 1165}, {"t": "text", "c": ["Під той час, як з’явилася здалека страхітна хмара з димучими окраями та накрила бір і дмухнув вітер, Іван почутив, що знеміг, що із заявою йому не впоратися, не став підбирати розлетілих аркушів і тихо й гірко заплакав."], "p": 1166}, {"t": "text", "c": ["Добросердна фельдшериця Парасковія Федорівна навідалася до поета під час грози, стривожилась тим, що він плаче, запнула штору, щоб блискавки не страшили хворого, аркушики попідбирала з підлоги й з ними побігла по лікаря."], "p": 1167}, {"t": "text", "c": ["Той з’явився, зробив заштрик у руку Іванові й запевнив його, що він більше не плакатиме, що тепер усе минеться, усе переміниться й усе забудеться."], "p": 1168}, {"t": "text", "c": ["Лікар мав рацію.", "Невдовзі зарічний бір став колишнім. Він змалювався до останнього дерева під небом, яке розчистилося до переднішої повної блакиті, а річка вгамувалася.", "Туга стала полишати Івана зараз по заштрику, й тепер поет лежав і спокійно дивився на веселку, що розкинулася небом."], "p": 1169}, {"t": "text", "c": ["Так тривало до вечора, й він навіть не встеріг, як райдуга розтанула і як зажурилося й приблякло небо, як почорнів бір."], "p": 1170}, {"t": "text", "c": ["Напившись гарячого молока, Іван знову приліг і сам здивувавсь тому, як змінилися його думки.", "Якось злагіднішав у пам’яті клятий бісівський кіт, не страшила більше відтята голова, і, полишивши думку про неї, став міркувати Іван, що по суті, у клініці не так уже й зле, що Стравинський розумаха й знаменитість і що мати з ним діло неабияк приємно.", "Вечірнє повітря до того ж і солодке й свіже після грози."], "p": 1171}, {"t": "text", "c": ["Дім скорботи засинав.", "У тихих коридорах згасли матові білі лямпи, і замість них згідно з порядком засвітились слабкі блакитні нічники, і щодалі то рідше за дверима чулися обережні кроки фельдшериць на ґумових доріжках коридору."], "p": 1172}, {"t": "text", "c": ["Тепер Іван лежав у солодкій знемозі й поглядав то на лямпочку під абажуром, що цідила зі стелі лагідне світло, то на місяця, що виходив з-поза чорного бору, й розмовляв сам із собою."], "p": 1173}, {"t": "text", "c": ["— Чого, власне, я так схвилювався через те, що Берліоз потрапив під трамвай? — розмірковував поет.", "— Врешті-решт, та ну його в болото!", "Хто я, насправді, кум йому чи сват?", "Коли як слід провентилювати це питання, то виходить, що я, по суті, навіть і не знав гаразд небіжчика.", "І справді, що мені про нього було відомо?", "Та нічого, крім того, що був лисий та красномовний до нестями.", "І далі, громадяни, — правив своєї Іван, звертаючись до когось, — з’ясуймо ось що: з якої це я, поясніть, речі оскаженів на цього загадкового консультанта, мага й професора з порожнім і чорним оком?", "До чого уся ця безглузда гонитва за ним у підштанках та зі свічечкою в руках, а потому й дикунський шарварок в ресторані?"], "p": 1174}, {"t": "text", "c": ["— Но-но-но, — раптом суворо сказав десь, чи то всередині, чи то над вухом, колишній Іван Іванові новому, — про те, що голову Берліозові відріжуть, він усе ж таки знав заздалегідь?", "Як це не хвилюватися?"], "p": 1175}, {"t": "text", "c": ["— Про що, товариші, мова! — заперечував новий Іван давньому, колишньому Іванові. — Те, що тут діло нечисте, це зрозуміло навіть дитині.", "Він особистість неабияка й таємнича на всі сто.", "Та в тому ж то й є найцікавіше!", "Людина особисто була знайома з Понтієм Пилатом, чого ж вам ще цікавішого треба?", "І замість того, щоб здіймати оцю дурну бучу на Патріярших, чи не розумніше було б чемно розпитати про те, що було далі з Пилатом і цим заарештованим Га-Ноцри?"], "p": 1176}, {"t": "text", "c": ["А я чортзна до чого узявся!", "Важлива, теж мені, подія — редактора журналу зарізало!", "То що з того, журнал, може, закриється?", "Ну що ж поробиш? Людина смертна і, як справедливо сказано було, раптово смертна.", "Ну й царство небесне йому!", "Ну, буде інший редактор і навіть, може, ще красномовніший за попереднього."], "p": 1177}, {"t": "text", "c": ["Подрімавши трохи, Іван новий єхидно запитав старого Івана:"], "p": 1178}, {"t": "text", "c": ["— То хто ж я такий, виходить, в такім разі?"], "p": 1179}, {"t": "text", "c": ["— Дурень! — виразно сказав десь бас, що не належав жодному з Іванів, і надзвичайно схожий на бас консультанта."], "p": 1180}, {"t": "text", "c": ["Іван, чомусь не образившись на слово «дурень», але навіть приємно вразившись йому, всміхнувся і в напівсні принишк.", "Сон підкрадався до Івана, і вже примарилася йому і пальма на слонячій нозі, і кіт пройшов осторонь — не страшний, а веселий, і, словом кажучи, ось-ось накриє сон Івана, аж раптом ґрати беззвучно поїхали убік, і на бальконі постала таємнича фігура, що ховалася від місячного світла, і посварилася на Івана пальцем."], "p": 1181}, {"t": "text", "c": ["Іван без усякого остраху підвівся на ліжку й побачив, що на бальконі стоїть чоловік. І цей чоловік, притискаючи пальця до губів, прошепотів:"], "p": 1182}, {"t": "text", "c": ["— Цссс!"], "p": 1183}]}