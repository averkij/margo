{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 17", "p": 1842}, {"t": "h2", "c": "Неспокійний день", "p": 1843}, {"t": "text", "c": ["Ранком у п’ятницю, тобто другого дня по клятому сеансі, увесь наявний склад службовців Вар’єте — бухгальтер Василь Степанович Ласточкін, два рахівники, три друкарки, обидві касирки, кур’єри, капельдинери та прибиральниці, — словом кажучи, усі, хто були в наявності, не були при ділі на своїх місцях, а всі сиділи на підвіконнях вікон, що виходять на Садову, і дивились на те, що діється під муром Вар’єте.", "Під цим муром двома рядами ліпилася багатотисячна черга, хвіст якої простягнувся аж до Кудринської площі.", "У голові цієї черги стояло десь зо два десятки добре знаних у театральній Москві баришників."], "p": 1844}, {"t": "text", "c": ["Черга поводилася дуже схвильвано, привертала увагу громадян, що струменіли повз неї, та захлиналася обговоренням запальних розповідок про вчорашній небачений сеанс чорної магії.", "Ці ж розповідки викликали чимале замішання в бухгальтера Василя Степановича, який напередодні на спектаклі не був.", "Капельдинери розповідали бозна що, у тому й про те, як по закінченні знаменитого сеансу декотрі громадянки в непристойному вигляді бігали вулицею та інше в тому ж роді.", "Скромний та тихий Василь Степанович лише кліпав очима, слухаючи побрехеньки про усі ці чудеса, і геть не знав, що йому робити, а тим часом робити треба було щось, і то саме йому, оскільки він тепер опинився старшим у всій команді Вар’єте."], "p": 1845}, {"t": "text", "c": ["Під десяту годину ранку черга жадачів квитків до того спухла, що про неї дійшли чутки й до міліції, і з подиву гідною швидкістю були прислані як піші, так і кінні наряди, які цю чергу й довели до деякого ладу.", "Одначе й впорядкована змія з кілометр завдовжки сама собою вже являла чималу спокусу та вкрай чудувала громадян на Садовій."], "p": 1846}, {"t": "text", "c": ["Це було знадвору, а всередині Вар’єте так само було дуже негаразд.", "З самого раннього ранку стали дзвонити й дзвонили безупинно телефони в кабінеті Лиходєєва, в кабінеті Римського, в бухгальтерії, у касі та в кабінеті Варенухи.", "Василь Степанович спершу відповідав щось, відповідала й касирка, мимрили щось у телефон капельдинери, а згодом зовсім перестали відповідати, тому що на усі запитання, де Лиходєєв, Варенуха, Римський, відповідати було геть нічого.", "Попервах пробували здихатися словами «Лиходєєв на квартирі», а з міста відповідали, що дзвонили на квартиру й що квартира каже, що Лиходєєв у Вар’єте."], "p": 1847}, {"t": "text", "c": ["Задзвонила стривожена дама, стала кликати Римського, їй порадили зателефонувати до дружини його, на що слухавка, заголосивши, відповіла, що вона й є дружина і що Римського ніде немає.", "Починалося казна-що.", "Прибиральниця вже всім розповіла, що, з’явившись до кабінету фіндиректора прибирати, побачила, що двері наостіж, лямпи горять, вікно в сад розбите, крісло валяється на підлозі й нікого немає."], "p": 1848}, {"t": "text", "c": ["Десь по десятій увірвалася до Вар’єте мадам Римська. Вона голосила й заламувала руки. Василь Степанович внівець розгубився й не знав, що їй порадити.", "А о пів на одинадцяту з’явилася міліція. Першим і цілком слушним запитанням було: — Що тут у вас діється, громадяни?", "У чому річ?"], "p": 1850}, {"t": "text", "c": ["Команда відступила, виставивши вперед блідого й стурбованого Василя Степановича.", "Довелось назвати речі своїми іменами й зізнатися в тому, що адміністрація Вар’єте, в особі директора, фіндиректора та адміністратора, зникла й перебуває казна-де, що конферансьє по вчорашньому сеансі було відвезено до психіятричної лікарні й що, коротко кажучи, цей учорашній сеанс був геть чисто скандальним сеансом."], "p": 1851}, {"t": "text", "c": ["Вгамувавши, скільки можна, голосіння мадам Римської, її відправили додому й більш за все зацікавилися оповіданням прибиральниці про те, в якому стані було знайдено кабінет фіндиректора.", "Службовців попросили розійтися по своїх місцях і ставати до діла, і за короткий час в будинку Вар’єте з’явилося слідство у супроводі гостровухого, м’язистого, кольору цигаркового попелу собаки з надзвичайно розумними очима.", "Серед службовців Вар’єте відразу рознеслося шушукання про те, що пес — не хто інший, як славетний Тузбубна.", "І правда це був він.", "Поведінка його вразила усіх.", "Тільки-но Тузбубна вбіг до кабінету фіндиректора, він загарчав, вишкіривши страхітливі жовтуваті ікла, тоді ліг на живіт і з якимось виразом туги й водночас люті в очах підповз до розбитого вікна.", "Подолавши свій страх, він раптом скочив на підвіконня і, задерши гостру морду догори, дико й хижо завив.", "Він не хотів йти з вікна, гарчав, і здригався, і поривався скочити униз."], "p": 1852}, {"t": "text", "c": ["Пса вивели з кабінету й пустили його до вестибуля, звідки той вийшов парадним входом на вулицю й привів тих, хто йшов за ним, до таксомоторної стоянки.", "Біля неї він слід, яким йшов, загубив. Відтак Тузабубну відвели. Слідство розташувалося в кабінеті Варенухи, куди й стали по черзі викликати тих службовців Вар’єте, які були свідками учорашніх пригод під час сеансу.", "Треба сказати, що слідству щокроку довелося долати непередбачувані труднощі.", "Нитка раз-у-раз рвалася в руках."], "p": 1854}, {"t": "text", "c": ["Афіші ж бо були?", "Були. Але за ніч їх позаклеювали новими, і тепер жодної немає, хоч вбий.", "Звідки узявся цей самий маг?", "А хто ж його знає.", "Отже, з ним укладали договір?"], "p": 1855}, {"t": "text", "c": ["— Слід гадати, — відповів схвильований Василь Степанович."], "p": 1856}, {"t": "text", "c": ["— А як укладали, то він мав був пройти крізь бухгальтерію?"], "p": 1857}, {"t": "text", "c": ["— Щонайдоконче, — відповідав, хвилюючись, Василь Степанович."], "p": 1858}, {"t": "text", "c": ["— То де ж він?"], "p": 1859}, {"t": "text", "c": ["— Немає, — відповідав бухгальтер, чимдалі більш бліднучи та розводячи руками.", "І дійсно, ані в актах бухгальтерії, ні в фіндиректора, ні в Лиходєєва, ні в Варенухи жодних слідів договору немає."], "p": 1860}, {"t": "text", "c": ["А як же прізвище цього мага?", "Василь Степанович не знає, він не був учора на сеансі.", "Капельдинери не знають, білетна касирка наморщувала лоба, наморщувала, думала, думала, нарешті сказала: — Во… Здається, Волянд."], "p": 1862}, {"t": "text", "c": ["А може бути й не Волянд?", "Може бути й не Волянд. Може Фалянд."], "p": 1863}, {"t": "text", "c": ["З’ясувалося, що в бюрі іноземців ні про якого Волянда, так само як і про Фалянда, мага, геть нічого не чули."], "p": 1864}, {"t": "text", "c": ["Кур’єр Карпов повідомив, що нібито цей самий маг зупинився на квартирі в Лиходєєва.", "На квартирі, певна річ, відразу побували. Жодного мага там не виявилося. Самого Лиходєєва теж немає. Покоївки Груні немає, й де вона поділася, ніхто не знає.", "Голови правління Никанора Івановича немає, Пролежнєва немає!"], "p": 1865}, {"t": "text", "c": ["Виходило щось згола несусвітнє: зник увесь провід адміністрації, учора був дивний скандальний сеанс, а хто його проводив і на чиє напучення — хтозна."], "p": 1866}, {"t": "text", "c": ["А йшлося, тим часом, до полудня, коли мала відкритися каса.", "Та про це, звісно, годі було й казати!", "На дверях Вар’єте відразу ж було вивішено величезний шмат картону з написом: «Сьогоднішній спектакль скасовується».", "У черзі почалося хвилювання, починаючи з голови її, та, похвилювавшись, вона усе-таки стала руйнуватися, і за годину приблизно по ній на Садовій не зосталося й сліду.", "Слідство відбуло, щоб вести далі свою роботу в іншому місці, службовців відпустили, залишивши самих чергових, і двері Вар’єте замкнули."], "p": 1867}, {"t": "text", "c": ["Бухгальтер Василь Степанович мав терміново виконати два завдання.", "По-перше, з’їздити до Комісії видовищ та розваг полегшеного типу з доповіддю про вчорашні події, а по-друге, побувати у фінвидовищному секторі з тим, щоб здати вчорашню касу — 21 711 рублів."], "p": 1868}, {"t": "text", "c": ["Акуратний та сумлінний Василь Степанович запакував гроші в газетний папір, мотузкою перехрестив пакунок, уклав його до портфеля і, добре знаючи інструкцію, скерувався, як звичайно, не до автобуса чи трамваю, а до таксомоторної стоянки."], "p": 1869}, {"t": "text", "c": ["Тільки-но шофери трьох авт узріли пасажира, що поспішав до стоянки з туго напханим портфелем, як усі троє з-під носа йому поїхали порожніми, чомусь при цьому злісно озираючись."], "p": 1870}, {"t": "text", "c": ["Вражений цією обставиною, бухгальтер тривалий час стояв правцем, міркуючи, що б воно мало значити."], "p": 1871}, {"t": "text", "c": ["Хвилини за три під’їхала порожня машина, і обличчя шофера зразу скособочилось, тільки-но він вгледів пасажира."], "p": 1872}, {"t": "text", "c": ["— Вільна машина? — здивовано кахикнувши, запитав Василь Іванович."], "p": 1873}, {"t": "text", "c": ["— Гроші покажіть, — із злістю відповів шофер, не дивлячись на пасажира. Щодалі більше вражаючись, бухгальтер, затиснувши дорогоцінного портфеля під пахвою, витяг із гаманця червінця й показав його шоферові."], "p": 1875}, {"t": "text", "c": ["— Не поїду! — коротко сказав той."], "p": 1876}, {"t": "text", "c": ["— Я вибачаюся… — забрався був бухгальтер, але шофер його перебив: — Троячки є?"], "p": 1878}, {"t": "text", "c": ["Вщент збитий з пантелику бухгальтер витяг з гаманця дві троячки й показав шоферові."], "p": 1879}, {"t": "text", "c": ["— Сідайте, — крикнув той, і ляснув по прапорцю лічильника так, що мало не зламав його. Поїхали."], "p": 1880}, {"t": "text", "c": ["— Здачі нема, чи що? — боязко спитав бухгальтер."], "p": 1881}, {"t": "text", "c": ["— Повна кишеня здачі! — заревів шофер, і в дзеркальці відбилися його набіглі кров’ю очі. — Третій випадок зі мною сьогодні.", "Та й з іншими також було.", "Дає якийсь сучий син червінця, я йому здачі — чотири п’ятдесят… виліз, сволота!", "Хвилин за п’ять дивлюсь: замість червінця папірець з нарзанної пляшки!", "— Тут шофер вимовив кілька нецензурних слів.", "— Другий — за Зубівською.", "Червінець. Даю здачі три рублі.", "Пішов!", "Лізу до гаманця, а звідти бджола — торох у палець!", "Ах ти!.. — шофер знову вклеїв нецензурні слова, — а червінця нема.", "Вчора в цьому Вар’єте (нецензурні слова) якийсь гадюка-фіґляр сеанс з червінцями робив (нецензурні слова)…"], "p": 1882}, {"t": "text", "c": ["Бухгальтер заціпенів, зіщулився й удав, ніби й саме слово «Вар’єте» він чує вперше, а сам подумав: «Ну й ну!..»", "Приїхавши куди слід, розплатившись благополучно, бухгальтер увійшов до будинку й попрямував коридором туди, де містився кабінет завідувача, і вже дорогою збагнув, що потрапив не під пору.", "Якась метушня панувала в канцелярії Видовищної комісії. Повз бухгальтера пробігла кур’єрка зі збитою на потилицю хусточкою та з вибалушеними очима."], "p": 1883}, {"t": "text", "c": ["— Нема, нема, нема, любі мої! — верещала вона, звертаючись хтозна до кого. — Піджак і штани тут, а в піджаку нічого немає!"], "p": 1884}, {"t": "text", "c": ["Вона зникла в якихось дверях, і зараз за нею почулися звуки биття посуду.", "Із секретарської кімнати вибіг знайомий бухгальтерові завідувач першого сектора комісії, але був у такому стані, що бухгальтера не впізнав і зник безслідно."], "p": 1885}, {"t": "text", "c": ["Вражений усім цим бухгальтер дійшов до секретарської кімнати, яка була передсінком кабінету голови комісії, і тут остаточно вразився."], "p": 1886}, {"t": "text", "c": ["З-поза зачинених дверей кабінету лунав грізний голос, що без сумніву належав Прохорові Петровичу — голові комісії.", "«Розносить кого, чи що?» — подумав розгублений бухгальтер і, озирнувшись, побачив інше: у шкіряному кріслі, закинувши голову за спинку, нестримно ридаючи, з мокрою хусткою в руці, лежала, простягнувши ноги мало не до середини секретарської, особистий секретар Прохора Петровича — красуня Анна Ричардівна."], "p": 1887}, {"t": "text", "c": ["Усе підборіддя Анни Ричардівни було вимазане губною помадою, а по персикових щоках повзли з вій чорні патьоки розкислої фарби."], "p": 1888}, {"t": "text", "c": ["Побачивши, що хтось увійшов, Анна Ричардівна скочила, кинулася до бухгальтера, вчепилася у вилоги його піджака, стала термосити бухгальтера й кричати: — Слава Богу!", "Знайшовсь хоч один хоробрий!", "Усі порозбігалися, всі зрадили!", "Ходімо, ходімо до нього, я не знаю, що робити! — І, ридаючи без утаву, вона потягла бухгальтера до кабінету."], "p": 1890}, {"t": "text", "c": ["Потрапивши до кабінету, бухгальтер найперше впустив портфеля, і всі думки в його голові полетіли шкереберть.", "І слід сказати, було через що."], "p": 1891}, {"t": "text", "c": ["За величезним письмовим столом з масивною чорнильницею сидів порожній костюм і невмоченим у чорнило сухим пером водив по папері.", "Костюм був при краватці, з кишеньки костюма стирчало самописне перо, та над коміром не було ані шиї, ані голови, так само як з манжет не визирали п’ястя рук.", "Костюм був поринутий в роботу й геть не помічав тієї метушні, що панувала довкола.", "Почувши, що хтось увійшов, костюм відкинувся в кріслі, і над коміром прозвучав добре знаний бухгальтерові голос Прохора Петровича: — У чому річ?", "Воно ж на дверях написано, що я не приймаю."], "p": 1893}, {"t": "text", "c": ["Красуня секретар йойкнула і, ламаючи руки, скрикнула: — Ви бачите?", "Бачите?!", "Немає його!", "Немає!", "Поверніть його! Поверніть!"], "p": 1895}, {"t": "text", "c": ["Тут до дверей кабінету хтось поткнувся, охнув і вилетів геть.", "Бухгальтер почув, що ноги йому затремтіли й сів на краєчок стільця, не забувши, втім, підняти портфеля.", "Анна Ричардівна скакала навкруг бухгальтера, терзаючи його піджак, і лементувала:"], "p": 1896}, {"t": "text", "c": ["— Я завжди, завжди зупиняла його, коли він чортихався!", "От і дочортихався! — Відтак красуня підбігла до письмового столу й музичним ніжним голосом, дещо гугнявим після плачу, заволала: — Прошо!"], "p": 1897}, {"t": "text", "c": ["Де ви?"], "p": 1898}, {"t": "text", "c": ["— Хто вам тут «Проша»? — запитав пихато костюм, ще глибше завалюючись у кріслі."], "p": 1899}, {"t": "text", "c": ["— Не впізнає!", "Мене не впізнає!", "Ви розумієте? — заголосила секретар."], "p": 1900}, {"t": "text", "c": ["— Прошу не голосити в кабінеті! — вже злостячись, сказав оприскливий костюм у смужку й рукавом підтяг до себе свіжу пачку паперів з виразною метою поставити на них резолюції."], "p": 1901}, {"t": "text", "c": ["— Ні, не можу бачити цього, ні не можу! — зарепетувала Анна Ричардівна, і вибігла до секретарської, а за нею, мов куля, вилетів і бухгальтер."], "p": 1902}, {"t": "text", "c": ["— Уявіть, сиджу — розповідала, тремтячи з хвилювання, Анна Ричардівна, знов уп’явшись в рукав бухгальтера, — коли входить кіт. Чорний, здоровий, як бегемот.", "Я, природно, кричу йому «дзусь!»", "Він — геть, а замість нього входить товстун, теж з якоюсь котячою мордою, і каже: «Що ж це ви, громадянко, відвідувачам «дзусь» кричите?»", "І просто шасть до Прохора Петровича, я, звичайно, за ним, кричу: «Ви з глузду з’їхали?» А він, нахаба, впрост до Прохора Петровича й сідає навпроти нього в крісло! Ну, той… він — доброї душі людина, але нервовий.", "Скипів! Не заперечую.", "Нервова людина, працює як віл, — скипів. «Ви чого, каже, без доповіді лізете?»", "А той нахаба, уявіть, розсівся у кріслі й каже посміхаючись: «А я, каже, з вами дільце прийшов облагодити».", "Прохор Петрович скипів знову ж таки: «Я зайнятий!»", "А той, подумайте лише, відповідає: «Ба нічим ви не зайнятий…»", "Га?", "Ну, тут вже, звісно, терпець Прохорові Петровичу урвався, і він закричав: «Та що ж це таке?", "Вивести його геть, чорти б мене вхопили!»", "А той, уявіть, осміхнувся та й каже: «Чорти щоб ухопили?", "А що ж, це можна!»", "І, торох, я не встигла зойкнути, дивлюся: нема цього з котячою мордою й си… сидить костюм…", "Геее! — розіп’явши рота, що вже зовсім втратив обриси, заголосила Анна Ричардівна."], "p": 1903}, {"t": "text", "c": ["Захлинувшись голосінням, вона перевела подих, та стала верзти щось вже геть несусвітне:"], "p": 1904}, {"t": "text", "c": ["— І пише, пише, пише!", "Здуріти можна!", "Телефоном говорить!", "Костюм!", "Усі порозбігалися, мов ті зайці!"], "p": 1905}, {"t": "text", "c": ["Бухгальтер тільки стояв та трусився.", "Але тут доля його виручила.", "До секретарської спокійною діловою ходою входила міліція числом двоє чоловік.", "Узрівши їх, красуня заголосила ще дужче, тикаючи рукою в двері кабінету."], "p": 1906}, {"t": "text", "c": ["— Не будьмо голосити, громадянко, — спокійно сказав перший, а бухгальтер, відчуваючи, що він тут зовсім зайвий, вискочив із секретарської і за хвилину вже був на свіжому повітрі.", "У голові його був якийсь протяг, гуло, як у димарі, і в цьому гудінні чулися уривки капельдинерських оповідок про вчорашнього кота, що брав участь в сеансі.", "«Е-ге-ге! Та чи не наш це котик?»", "Не домігшись пуття в комісії, добросовісний Василь Степанович вирішив побувати у філії її, розташованій у Ваганьківському провулку. І, щоб заспокоїти себе трохи, пройшов цей шлях до філії пішки."], "p": 1907}, {"t": "text", "c": ["Міська видовищна філія була розташована в облупленій від часу кам’яниці в глибині двору, і була знаменита своїми порфіровими колонами у вестибулі."], "p": 1908}, {"t": "text", "c": ["Та не колони вражали цього дня відвідувачів філії, а те, що діялося під ними."], "p": 1909}, {"t": "text", "c": ["Декілька відвідувачів стояли в оціпенінні й позирали на панночку, що плакала, сидячи за столом, на якому лежала спеціяльна видовищна література, що її панночка продавала. Цієї ж години панночка нікому нічого не пропонувала з цієї літератури й на чулі запитання тільки відмахувалася, а в цей час і згори, і знизу, і з боків, з усіх відділів філії сипався надсадний телефонний дзвін, щонайменше двадцяти апаратів."], "p": 1910}, {"t": "text", "c": ["Поплакавши, панночка раптово сіпнулася, істерично скрикнула:"], "p": 1911}, {"t": "text", "c": ["— От знову! — і несподівано заспівала тремтливим сопрано:"], "p": 1912}, {"t": "text", "c": ["Славноє море священний Байкал… Кур’єр, що з’явився на сходах, пригрозив комусь кулаком і заспівав разом із панночкою незвучним, тьмяним підбаском: Славєн карабль, омульовая бочка!.."], "p": 1915}, {"t": "text", "c": ["До голосу кур’єра долучилися дальні голоси, хор став ширитися, і, нарешті, пісня загриміла в усіх кутках філії.", "У найближчій кімнаті № 6, де містився рахунково-контрольний відділ, особливо вирізнялася чиясь потужна, з хрипотою, октава. Акомпанував хорові щодалі дужчий тріскіт телефонних апаратів. Гей, Барґузін… пашевелівай вал!.. — верещав кур’єр на сходах."], "p": 1917}, {"t": "text", "c": ["Сльози текли лицем дівиці, вона силкувалася зціпити зуби, та рот її розтулявся сам собою, і вона співала на октаву вище від кур’єра: Молодцю бить недалєчко!"], "p": 1919}, {"t": "text", "c": ["Вражало безмовних відвідувачів те, що хористи, розсіяні по різних місцях, співали дуже злагоджено, як ніби увесь хор стояв, не спускаючи очей з невидимого дириґента."], "p": 1920}, {"t": "text", "c": ["Перехожі на Ваганьківському зупинялися біля огорожі двору, дивуючись веселощам, що панували у філії."], "p": 1921}, {"t": "text", "c": ["Тільки-но перший куплет добіг кінця, спів стих разом, знову ж ніби як за жезлом дириґента.", "Кур’єр тихо лайнувся і зник.", "Тут розчинилися парадні двері, і в них з’явився громадянин у літньому пальті, з-під якого стирчали поли білого халата, а з ним міліціянт."], "p": 1922}, {"t": "text", "c": ["— Вживіть заходів, докторе, благаю, — істерично крикнула дівиця."], "p": 1923}, {"t": "text", "c": ["На сходи вибіг секретар філії і, видно, згоряючи з сорому та замішання, промовив, заїкаючись:"], "p": 1924}, {"t": "text", "c": ["— Бачите, докторе, в нас випадок масового якогось гіпнозу…", "Так от, необхідно… — він не докінчив фрази, став захлинатися словами й раптом заспівав тенором: Шилка і Нерчинськ…"], "p": 1926}, {"t": "text", "c": ["— Дурень! — встигла вигукнути дівиця, та не пояснила, кого лає, а натомість вивела насильну руладу й сама заспівала про Шилку та Нерчинськ."], "p": 1927}, {"t": "text", "c": ["— Тримайте себе в руках!", "Перестаньте співати! — звернувся доктор до секретаря."], "p": 1928}, {"t": "text", "c": ["З усього було знати, що секретар і сам би віддав що завгодно, аби перестати співати, та перестати він не міг і разом із хором доніс до слуху перехожих у провулку звістку про те, що в хащах його не скривдив прожерливий звір і куля стрільців не здогнала!"], "p": 1929}, {"t": "text", "c": ["Щойно куплет скінчився, дівиця першою дістала порцію валер’янки від лікаря, а тоді той побіг за секретарем до інших — поїти й їх."], "p": 1930}, {"t": "text", "c": ["— Пробачте, громадяночко, — раптом звернувся Василь Степанович до дівиці, — кіт до вас чорний не заходив?"], "p": 1931}, {"t": "text", "c": ["— Який там кіт! — із злістю закричала дівиця. — Осел в нас у філії сидить, осел! — І, додавши до цього: — Нехай чує!", "Я усе розповім, — дійсно розповіла про те, що сталося."], "p": 1932}, {"t": "text", "c": ["Виявилося, що завідувач відділу міської філії, який «вкінець розвалив полегшені розваги» (за словами дівиці), страждав на манію організації всілякого роду гуртків."], "p": 1933}, {"t": "text", "c": ["— Очі замулював начальству! — верещала дівиця."], "p": 1934}, {"t": "text", "c": ["Впродовж року завідувач встиг організувати гурток із вивчення Лермонтова, шахово-шашковий, пінґ-понґу та гурток верхової їзди.", "На літо нахвалявся організацією гуртків веслування на прісних водах та гуртка альпіністів."], "p": 1935}, {"t": "text", "c": ["І от сьогодні, в обідню перерву, входить він, завідувач…"], "p": 1936}, {"t": "text", "c": ["— І веде попідручки якогось сучого сина, — розповідає дівиця, — який казна-звідки узявся, у картатих штанцях, у тріснутому пенсне і… пика геть неможлива!"], "p": 1937}, {"t": "text", "c": ["І відразу ж, за розповіддю дівиці, відрекомендував його усім, хто обідав у їдальні філії, як видатного фахівця з організації хорових гуртків."], "p": 1938}, {"t": "text", "c": ["Обличчя майбутніх альпіністів спохмурніли, та завідувач відразу ж закликав їх до бадьорости, а фахівець і пожартував, і поглузував, і клятвено запевнив, що часу співи беруть крихту, а користи від цих співів, тим часом, цілий вагон."], "p": 1939}, {"t": "text", "c": ["Ну, звісно, як повідомила дівиця, першими вискочили Фанов і Косарчук, відомі філійські підлабузники, і заявили, що записуються.", "Тут решта службовців втямила, що співів не уникнути, довелось записуватися й їм до гуртка.", "Співати постановили під час обідньої перерви, оскільки уся решта часу була забрана Лермонтовим та шашками.", "Завідувач, щоб подати приклад, повідомив, що в нього тенор, і далі все покотилося, як у недоброму сні.", "Картатий фахівець-хормайстер проверещав: — До-мі-соль-до! — повитягав найбільш сором’язливих з-поза шаф, де вони намагались врятуватися від співів, Косарчукові сказав, що той має абсолютний слух, занив, заскиглив, просив зважити на прохання старого реґента-співуна, стукав камертоном по пальцях, благаючи гримнути «Славноє море»."], "p": 1941}, {"t": "text", "c": ["Гримнули.", "Ще й добряче гримнули.", "Картатий і справді знався на своїй справі.", "Доспівали перший куплет.", "Тут реґент вибачився, сказав: «Я на хвилинку!» — і… зник.", "Думали, що він справді повернеться за хвилину.", "Та минуло й десять хвилин, а його немає.", "Радість охопила філійців — утік."], "p": 1942}, {"t": "text", "c": ["І раптом якось самі собою заспівали другий куплет, усіх повів за собою Косарчук, в якого, либонь, і не було абсолютного слуху, та був доволі приємний високий тенор.", "Проспівали.", "Реґента немає!", "Рушили по своїх місцях, та не встигли сісти, як, проти своєї охоти, заспівали.", "Зупинитися б — та ба.", "Помовчать хвилини зо три й знову гримнуть.", "Помовчать — гримнуть!", "Тут зміркували, що біда.", "Завідувач замкнувся у своєму кабінеті від сорому."], "p": 1943}, {"t": "text", "c": ["Тут оповідання дівиці урвалося. Нічого валер’янка не зарадила."], "p": 1944}, {"t": "text", "c": ["За чверть години до огорожі у Ваганьківському під’їхали три вантажівки, і на них заладувався увесь склад філії на чолі з завідувачем."], "p": 1945}, {"t": "text", "c": ["Щойно перша вантажівка, хитнувшись у воротях, виїхала до провулка, службовці, що стояли на плятформі та тримали одне одного за плечі, роззявили роти, й на увесь провулок залунала популярна пісня.", "Друга вантажівка підхопила, а за нею й третя. Так і поїхали.", "Перехожі, що бігли в своїх справах, кидали на вантажівки лише побіжний погляд, нітрохи не дивуючись і гадаючи, що це екскурсія їде за місто.", "Їхали й справді за місто, та тільки не на екскурсію, а до клініки Стравинського. За пів години геть очманілий бухгальтер доп’явсь-таки до видовищного сектора, сподіваючись нарешті спекатися казенних грошей.", "Вже навчений досвідом, він передовсім сторожко зазирнув до подовгастої залі, де за матовими шибками з золотими написами сиділи службовці.", "Жодних прикмет тривоги чи безчинства бухгальтер тут не виявив.", "Було тихо, як воно й годиться в пристойній установі."], "p": 1947}, {"t": "text", "c": ["Василь Степанович сунув голову до того віконця, над яким було написано: «Прийом готівки», привітався з якимось незнайомим йому службовцем і чемно попросив прибуткового ордерця."], "p": 1948}, {"t": "text", "c": ["— А вам нащо? — запитав службовець у віконце. Бухгальтер здивувався."], "p": 1950}, {"t": "text", "c": ["— Хочу здати готівку.", "Я з Вар’єте."], "p": 1951}, {"t": "text", "c": ["— Одну хвилинку, — відповів службовець і миттю закрив решіткою діру в шибці."], "p": 1952}, {"t": "text", "c": ["«Дивно!» — подумав бухгальтер.", "Його подив був цілком природним. Уперше на віку він натрапив на таку обставину.", "Усім відомо, як важко одержати гроші; до цього завжди можуть трапитися завади.", "Але в тридцятирічній практиці бухгальтера не було випадку, щоб хто-небудь, чи то юридична, чи то приватна особа, завагався б прийняти гроші."], "p": 1953}, {"t": "text", "c": ["Та нарешті сіточка відсунулася, і бухгальтер знову припав до віконця."], "p": 1954}, {"t": "text", "c": ["— Чи багато маєте? — запитав службовець. — Двадцять одну тисячу сімсот одинадцять рублів."], "p": 1956}, {"t": "text", "c": ["— Ого! — чомусь іронічно відповів службовець і простягнув бухгалтерові зелений аркушик."], "p": 1957}, {"t": "text", "c": ["Добре знаючи форму, бухгальтер миттєво заповнив його й став розв’язувати мотузку на пакунку.", "Коли він розпакував свою ношу, в очах йому замигтіло, він щось промурчав хворобливо."], "p": 1958}, {"t": "text", "c": ["Перед очима йому замигтіли іноземні гроші. Тут були пачки канадських долярів, англійських фунтів, голляндських ґульденів, латвійських лат, естонських крон…"], "p": 1959}, {"t": "text", "c": ["— Ось він, один із цих штукарів з Вар’єте, — почувся грізний голос над онімілим бухгальтером.", "І тут Василя Степановича заарештували."], "p": 1960}]}