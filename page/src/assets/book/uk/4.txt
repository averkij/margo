{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 4", "p": 446}, {"t": "h2", "c": "Гонитва", "p": 447}, {"t": "text", "c": ["Вщухли істеричні жіночі зойки, відсвердлували сюрчки міліції, дві санітарні машини відвезли: одна — обезголовлене тіло й відтяту голову до морґу, інша — зранену уламками скла красуню водія, двірники в білих фартухах прибрали уламки скла й позатрушували піском криваві калюжі, а Іван Миколайович як упав на лаву, не добігши до турнікета, так і зостався на ній."], "p": 448}, {"t": "text", "c": ["Декілька разів він силкувався підвестися, та ноги його не слухали — з Бездомним сталося щось ніби як параліч."], "p": 449}, {"t": "text", "c": ["Поет кинувся бігти до турнікета, тільки-но почув перший зойк, і бачив як голова підскакувала на бруку.", "Через це він так ошалів, що, впавши на лаву, вкусив собі руку до крови.", "Про божевільного німця він, звісно, забув і силкувався збагнути тільки одне, як це може бути, що ось він розмовляв з Берліозом, а за хвилю — голова…"], "p": 450}, {"t": "text", "c": ["Схвильовані люди пробігали алеєю повз поета, щось вигукуючи, та Іван Миколайович їхніх слів не сприймав."], "p": 451}, {"t": "text", "c": ["Однак несподівано біля нього перестрілися дві жінки, й одна з них, гостроноса та простоволоса, заверещала над самим вухом поета другій жінці таке:"], "p": 452}, {"t": "text", "c": ["— Анничка, наша Анничка! Із Садової!", "Це її робота!", "Взяла вона в бакалії соняшникової олії, та літрівку об вертушку й розбехкала! Усю спідницю запаскудила… Вона вже лаялась, лаялась!", "А він, бідолаха, виходить, послизнувся та й виїхав на рейки…"], "p": 453}, {"t": "text", "c": ["З усього, що викрикнула жінка, до збентеженого мозку Івана Миколайовича вчепилося одне слово: «Анничка»… — Анничка…", "Анничка?.. — забурмотів поет, тривожно озираючись. — Стривайте, стривайте…"], "p": 455}, {"t": "text", "c": ["До слова «Анничка» прив’язли слова «соняшникова олія», а потім чомусь «Понтій Пилат».", "Пилата поет відкинув і заходився плести ланцюжка, починаючи від слова «Анничка». І ланцюжок той сплівся дуже скоро й відразу привів до божевільного професора."], "p": 456}, {"t": "text", "c": ["Даруйте!", "Та він же саме й сказав, що засідання не відбудеться через те, що Анничка розлила олію.", "І от прошу, воно не відбудеться! Ба більше: він прямо сказав, що Берліозові відріже голову жінка?!", "Так, так, так! Адже водієм була саме жінка?!", "Що ж це таке? Га?"], "p": 457}, {"t": "text", "c": ["Не зосталося навіть одробини сумніву в тому, що таємничий консультант точно знав наперед усю картину жахливої смерти Берліоза.", "Тут дві думки пронизали мозок поета.", "Перша: «Він аж ніяк не божевільний! Усе це дурниці!», і друга: «Чи бува не сам він підлаштував усе це?!»", "Але дозвольте запитати, яким чином? — А ні! Про це ми дізнаємося!"], "p": 459}, {"t": "text", "c": ["Доклавши превеликого зусилля, Іван Миколайович підвівся з лави й кинувся назад, туди, де розмовляв з професором.", "І виявилось, що той, на щастя, ще не пішов."], "p": 460}, {"t": "text", "c": ["На Бронній вже засвітились ліхтарі, а над Патріяршими світив золотий місяць, і в місячному, завжди зрадливому світлі, Іванові Миколайовичу здалося, що той стоїть, тримаючи під пахвою не ціпка, а шпагу."], "p": 461}, {"t": "text", "c": ["Відставний пролаза-реґент сидів на тому самому місці, де сидів іще недавно сам Іван Миколайович.", "Тепер реґент начепив собі на носа геть непотрібне пенсне, в якого одного скельця зовсім не було, а друге тріснуло.", "Через це картатий громадянин став ще огиднішим, ніж був тоді, коли вказував Берліозові шлях до рейок."], "p": 462}, {"t": "text", "c": ["З похололим серцем Іван наблизився до професора й, поглянувши йому в обличчя, пересвідчився, що жодних прикмет божевілля в цьому обличчі немає й не було."], "p": 463}, {"t": "text", "c": ["— Зізнавайтеся, хто ви такий? — глухо запитав Іван."], "p": 464}, {"t": "text", "c": ["Іноземець набурмосився, глянув так, ніби вперше бачить поета, і відповів неприязно:"], "p": 465}, {"t": "text", "c": ["— Не панімай… русскі ґаваріть…"], "p": 466}, {"t": "text", "c": ["— Вони не розуміють! — устряв із лави реґент, хоч його ніхто й не просив пояснювати слова іноземця."], "p": 467}, {"t": "text", "c": ["— Не прикидайтеся! — грізно сказав Іван і відчув холод під грудьми. — Ви щойно прекрасно говорили руською мовою.", "Ви не німець і не професор!", "Ви — вбивця й шпигун!", "Документи! — розлючено крикнув Іван."], "p": 468}, {"t": "text", "c": ["Загадковий професор гидливо скривив і без того кривого рота й знизав плечима."], "p": 469}, {"t": "text", "c": ["— Громадянине! — знову устряв мерзенний реґент. — Ви що ж це бентежите інтуриста?", "За це з вас суворо стягнеться! — А підозрілий професор зробив пихате обличчя, повернувся й пішов геть від Івана."], "p": 470}, {"t": "text", "c": ["Іван почув, що губиться.", "Задихаючись, він звернувся до реґента:"], "p": 471}, {"t": "text", "c": ["— Гей, громадянине, поможіть затримати злочинця!", "Ви повинні це зробити."], "p": 472}, {"t": "text", "c": ["Реґент надзвичайно пожвавився, скочив і загорлав:"], "p": 473}, {"t": "text", "c": ["— Котрий злочинець?", "Де він?", "Іноземний злочинець? — оченята реґента радісно заграли. — Оцей?", "Як він злочинець, то насамперед слід кричати: «Ґвалт!»", "Бо він втече.", "А нумо ж удвох! Разом! — і тут реґент роззявив пащу."], "p": 474}, {"t": "text", "c": ["Розгублений Іван послухався й заволав «ґвалт!», а реґент його підманув, нічого не крикнув."], "p": 475}, {"t": "text", "c": ["Самітний, хрипкий крик Івана добрих наслідків не дав.", "Дві якісь дівиці сахнулися від нього убік, і він почув слово «п’яний!»"], "p": 476}, {"t": "text", "c": ["— А, то ти з ним у спілці? — впадаючи у гнів, прокричав Іван. — Ти що ж це, глумитися наді мною?", "Ану пусти!"], "p": 477}, {"t": "text", "c": ["Іван кинувся праворуч, і реґент — теж праворуч! Іван — ліворуч, і той мерзотник туди ж."], "p": 478}, {"t": "text", "c": ["— Ти навмисне під ногами плутаєшся? — звіріючи, закричав Іван. — Я тебе самого віддам до рук міліції."], "p": 479}, {"t": "text", "c": ["Іван зробив спробу вхопити негідника за рукав, але схибив і нічогісінько не впіймав. Реґент наче крізь землю провалився."], "p": 480}, {"t": "text", "c": ["Іван охнув, поглянув у далечінь і побачив ненависного невідомця. Той був уже біля виходу до Патріяршого провулка, та до того не сам.", "Вкрай сумнівний реґент встиг прилучитися до нього.", "Та й це ще не годі: третім у цій компанії виявився не знати звідки виниклий кіт, здоровезний як кабан, чорний як сажа або грак, та ще й із завзятими кавалерійськими вусами.", "Трійця рушила до Патріяршого, причому кіт рушив на задніх лапах."], "p": 481}, {"t": "text", "c": ["Іван попрямував за злочинцями услід і відразу пересвідчився, що наздогнати їх буде дуже нелегко."], "p": 482}, {"t": "text", "c": ["Трійця миттю проскочила провулком і опинилася на Спиридонівці.", "Скільки Іван не наддавав ходи, відстань між переслідуваними та ним ні на крихту не скорочувалась.", "І не встиг поет отямитися, як після тихої Спиридонівки опинився біля Нікитських воріт, де становище його погіршилося. Тут уже була товкотнеча, Іван налетів на когось із перехожих, його облаяли. А злочинна зграя до того ж вирішила тут удатися до улюбленого бандитського прийому — сипнути врозтіч."], "p": 483}, {"t": "text", "c": ["Реґент з великою спритністю на ходу вкрутився до автобуса, що летів до Арбатської площі і вислизнув.", "Загубивши одного з переслідуваних, Іван зосередив свою увагу на коті та побачив, як той дивний кіт підійшов до підніжки моторного вагона «А», що стояв на зупинці, нахабно відсадив жінку, що вискнула, вчепився за поручень і навіть зробив спробу всучити кондукторці гривеника крізь відчинене через задуху вікно."], "p": 484}, {"t": "text", "c": ["Поведінка кота настільки вразила Івана, що він у безруху закляк біля бакалійного магазина на розі, й тут удруге, але набагато дужче, був уражений поведінкою кондукторки.", "Та, тіль-тіль уздріла кота, що лізе до трамваю, із люттю, з якої аж тряслася, заверещала:"], "p": 485}, {"t": "text", "c": ["— Котам не можна!", "З котами не можна!", "А дзусь!", "Злізай, бо міліцію покличу!"], "p": 486}, {"t": "text", "c": ["Ні кондукторку, ні пасажирів не вразила сама суть справи: не те що кіт лізе до трамваю, в чому було б іще пів біди, а те, що він збирається платити!"], "p": 487}, {"t": "text", "c": ["Кіт виявився не лише платоспроможним, але й дисциплінованим звіром.", "При першому ж окрику кондукторки він припинив наступ, знявся з підніжки й сів на зупинці, потираючи гривеником вуса.", "Та лиш кондукторка рвонула мотузку й трамвай рушив, кіт вчинив як усякий, кого виганяють із трамваю, але кому їхати все ж треба. Пропустивши повз себе усі три вагони, кіт скочив на задню дугу останнього, вчепився за якусь кишку, що виходила із стінки, і покотив, заощадивши таким робом гривеника."], "p": 488}, {"t": "text", "c": ["Захопившись паскудним котом, Іван мало не загубив найголовнішого з трьох — професора.", "Та, на щастя, той не встиг ушитися. Іван угледів сірий берет у гущині на початку Великої Нікитської, або вулиці Герцена.", "Умить Іван і сам опинився там. Та ба, удачі не було. Поет і ходи наддавав, і тюпцем починав бігти, штовхаючи перехожих, та на жоден сантиметр не наблизився до професора."], "p": 489}, {"t": "text", "c": ["Хоч як був засмучений Іван, усе ж його вражала та надприродна швидкість, з якою відбувалася гонитва. І двадцяти секунд не минуло, як після Нікитських воріт Івана Миколайовича вже засліпили вогні на Арбатській площі.", "Ще кілька секунд, і ось якийсь темний провулок зі скособоченими тротуарами, де Іван Миколайович беркицьнувся й розбив коліно.", "Знову освітлена магістраль — вулиця Кропоткіна, потім провулок, потім Остоженка і ще провулок, понурий, гидкий та слабо освітлений. І от тут Іван Миколайович остаточно загубив того, хто був йому так потрібний. Професор щез."], "p": 490}, {"t": "text", "c": ["Іван Миколайович засмутився, та не надовго, бо нараз зміркував, що професор неодмінно повинен опинитися в будинку № 13 і неодмінно в квартирі 47."], "p": 491}, {"t": "text", "c": ["Удершись до під’їзду, Іван Миколайович злетів на другий поверх, відразу натрапив на цю квартиру й подзвонився нетерпляче.", "Чекати довелось недовго: двері Іванові відчинила якась дівчинка років п’яти і, нічого не питаючи в зайди, відразу пішла собі десь."], "p": 492}, {"t": "text", "c": ["У величезному, вкрай занехаяному передпокої, слабо освітленому малесенькою вугільною жарівкою, під високою, чорною від бруду стелею, на стіні висів велосипед без шин, стояла величезна скриня, оббита залізом, а на полиці над вішалом лежала зимова шапка, і її довгі вуха звисали додолу.", "За одними з дверей гучний чоловічий голос в радіоапараті сердито кричав щось віршами."], "p": 493}, {"t": "text", "c": ["Іван Миколайович анітрохи не розгубився за незнайомих обставин, і просто подався до коридору, міркуючи так: «Він, певна річ, сховався у ванній».", "У коридорі було поночі. Потикавшись у стіни, Іван побачив слабеньку стьожку світла знизу під дверима, намацав ручку й несильно шарпнув її.", "Гачок відскочив, і Іван опинився саме у ванній, і подумав про те, що йому пощастило."], "p": 494}, {"t": "text", "c": ["Та пощастило не так, як би треба було!", "На Івана дмухнуло вогким теплом, і, при світлі вугілля, що тліло в колонці, він розгледів великі ночви, що висіли на стіні, і ванну, усю в чорних страхітних плямах по збитій емалі.", "Так от, у цій ванні стояла гола громадянка, уся в милі і з мачулкою в руках.", "Вона короткозоро прищулилась на напасника Івана і, очевидно, обмилившись в пекельному освітленні, сказала тихо й весело:"], "p": 495}, {"t": "text", "c": ["— Кирюшко!", "Годі швендяти! Ви що, здуріли?..", "Федір Іванич зараз повернеться.", "Ану геть звідси! — і махнула на Івана мачулкою."], "p": 496}, {"t": "text", "c": ["Непорозуміння було в наявності, і винен у ньому був, певна річ, Іван Миколайович.", "Та визнавати цього він не схотів і, вигукнувши докірливо: «Ач, розпусниця!..» — відразу чомусь опинився на кухні.", "У ній нікого не виявилося, й на плиті у пітьмах стояло безмовно близько десятка згаслих примусів.", "Один місячний промінь, просочившись крізь запорошене, роками не витиране вікно, скупо освітлював той кут, де в пилу та павутинні висіла забута ікона, з-поза кіоту якої виставали кінці двох вінчальних свічок.", "Під великою іконою висіла пришпилена маленька — паперова."], "p": 497}, {"t": "text", "c": ["Нікому не відомо, яка тут думка заволоділа Іваном, та тільки, перш ніж вибігти на чорний хід, він привласнив одну з цих свічок, а також і паперову іконку.", "Разом із цими предметами він покинув невідому квартиру, щось мурмочучи, стидаючись на думку про те, чого він щойно зазнав у ванній, несамохіть силкуючись вгадати, хто був той нахабний Кирюшка та чи не йому належить огидна шапка з вухами."], "p": 498}, {"t": "text", "c": ["У безлюдному та безрадісному провулку поет озирнувся, шукаючи втікача, та того ніде не було.", "Тоді Іван твердо сказав самому собі: — Ну звісно ж, він на Москві-ріці!", "Вперед!"], "p": 500}, {"t": "text", "c": ["Годилося б, мабуть, запитати в Івана Миколайовича, чого це він гадає, що професор саме на Москві-ріці, а не де-небудь в іншому місці. Та горе в тому, що запитати було нікому. Мерзенний провулок був абсолютно порожній."], "p": 501}, {"t": "text", "c": ["За найкоротший час можна було побачити Івана Миколайовича на гранітних сходинах амфітеатру Москви-ріки."], "p": 502}, {"t": "text", "c": ["Знявши з себе одежу, Іван доручив її якомусь приємному бороданеві, що палив самокрутку біля подертої білої толстовки та розшнурованих стоптаних черевиків.", "Помахавши руками, щоб охолонути, Іван ластівкою шубовснувся у воду.", "Йому аж дух забило, такою холодною була вода, і промайнула навіть думка, що, гляди, не вдасться вихопитись на поверхню.", "Проте вихопитись вдалося, і, відсапуючись та пирхаючи, з круглими з жаху очима, Іван Миколайович став плавати в чорній, що відгонила нафтою, воді, між поламаних зиґзаґів берегових ліхтарів."], "p": 503}, {"t": "text", "c": ["Коли мокрий Іван пританцював сходинками до того місця, де зосталося під охороною бороданя його вбрання, з’ясувалося, що викрадено не лише друге, але й перший, тобто сам бородань.", "Саме на тому місці, де була купа вбрання, залишилися смугасті кальсони, драна толстовка, свічка, іконка та пачка сірників.", "Погрозивши в безсилій люті комусь удалечінь кулаком, Іван нап’яв на себе те, що було залишено."], "p": 504}, {"t": "text", "c": ["Тут його стали непокоїти два міркування: перше, це те, що зникло посвідчення МАССОЛІТу, з яким він ніколи не розлучався, і, друге, чи вдасться йому в такому вигляді безперешкодно пройти Москвою? Усе ж таки в кальсонах…", "Правда, яке кому діло, але ж не трапилось би якої причіпки чи затримки."], "p": 505}, {"t": "text", "c": ["Іван обірвав ґудзики з кальсонів там, де вони застібалися коло кісточки в розрахунку на те, що, може, в такому вигляді вони обудуться за літні штани, забрав іконку, свічку та сірники й рушив, сказавши сам собі: — До Грибоєдова!", "Поза всяким сумнівом, він там."], "p": 507}, {"t": "text", "c": ["Місто вже жило вечірнім життям.", "В куряві пролітали, вибрязкуючи ланцюгами, вантажівки, і на плятформах їхніх, на мішках, розкинувшись догоричерева, лежали якісь чоловіки.", "Усі вікна були розчинені. У кожному з цих вікон палав вогонь під помаранчевим абажуром, і з усіх вікон, з усіх дверей, із усіх підворіть, з дахів та горищ, з підвалів та дворів виривалося хрипке ревіння полонезу з опери «Євгеній Онєгін»."], "p": 508}, {"t": "text", "c": ["Побоювання Івана Миколайовича вповні справдились: перехожі звертали на нього увагу, і сміялися і оберталися.", "Внаслідок цього він вирішив покинути великі вулиці й пробиратися провулками, де люди не такі настирні, де менше шансів, що причепляться до босої людини, допікаючи її запитаннями про кальсони, які вперто не хотіли стати схожими на штани."], "p": 509}, {"t": "text", "c": ["Іван саме так і зробив і поринув у таємничу тканку арбатських провулків і став пробиратися попід мурами, кидаючи наполоханим оком, щохвилини озираючись, час від часу ховаючись у під’їздах та уникаючи перехресть із світлофорами, шикарних дверей посольських садиб."], "p": 510}, {"t": "text", "c": ["І впродовж усього його тяжкого шляху його чомусь невиразно діймала усюдисуща оркестра, під акомпанемент якої тяжкий бас співав про свою любов до Тетяни."], "p": 511}]}