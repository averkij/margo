{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 18", "p": 1961}, {"t": "h2", "c": "Невдахи візитери", "p": 1962}, {"t": "text", "c": ["Тим самим часом, як сумлінний бухгальтер мчав у таксомоторі, щоб натрапити на самописний костюм, з плацкартного м’якого вагона № 9 київського потяга, що прийшов до Москви, разом з іншими вийшов пристойний пасажир з маленькою фібровою валізкою в руці.", "Пасажир цей був не хто інший, як дядько покійного Берліоза, Максиміліян Андрійович Поплавський, економіст-пляновик, що мешкає у Києві, на колишній Інститутській вулиці.", "Причиною приїзду Максиміліяна Андрійовича була одержана ним позавчора пізно увечері телеграма такого змісту: «Мене щойно зарізало трамваєм на Патріярших. Похорон п’ятницю, третя година дня. Приїжджай. Берліоз»."], "p": 1963}, {"t": "text", "c": ["Максиміліян Андрійович вважався, і то заслужено, одним з найрозумніших людей у Києві.", "Але й найрозумнішу людину така телеграма може збити з пантелику. Якщо людина телеграфує, що її зарізало, то зрозуміло, що зарізало її не на смерть.", "До чого ж тоді похорон?", "Чи, може, йому дуже зле, і він передбачає, що помре?", "Це можлива річ, але вкрай дивною є ця точність — звідки він так-таки й знає, що ховатимуть його у п’ятницю, о третій годині дня?", "Дивна телеграма!", "Та розумні люди на те й є розумними, щоб розбиратися в складних речах.", "Дуже просто. Сталася помилка, і депешу переказали спотвореною. Слово «мене», без сумніву, потрапило сюди з іншої телеграми, замість слова «Берліоза», яке набуло форми «Берліоз» і потрапило у кінець телеграми. З такою поправкою зміст телеграми ставав ясним, але, певна річ, трагічним."], "p": 1964}, {"t": "text", "c": ["Коли вщух вибух горя, що вразило дружину Максиміліяна Андрійовича, той негайно став збиратися до Москви."], "p": 1965}, {"t": "text", "c": ["Слід відкрити одну таємницю Максиміліяна Андрійовича.", "Без сумніву, йому було жаль жінчиного небожа, що загинув у цвіті літ.", "Але, річ ясна, як людина ділова, він розумів, що жодної особливої потреби в його присутности на похороні немає.", "І все-таки Максиміліян Андрійович дуже квапився до Москви.", "У чому ж була річ?", "В одному — в квартирі.", "Квартира в Москві! Це серйозно. Не знати чому, та Київ не подобався Максиміліянові Андрійовичу, і думка про переїзд до Москви настільки точила його останнім часом, що він став навіть зле спати.", "Його не тішили весняні повені на Дніпрі, коли, затоплюючи острови на низькому березі, вода зливалася з обрієм.", "Його не тішив той приголомшливий своєю красою краєвид, що відкривався від підніжжя пам’ятника князя Володимира.", "Його не веселили соняшні плями, що грали навесні на цегляних доріжках Володимирської гори.", "Нічого цього він не хтів, він хтів одного — переїхати до Москви."], "p": 1966}, {"t": "text", "c": ["Об’яви в газетах про обмін квартири на Інститутській вулиці в Києві на меншу площу в Москві не давали жодних наслідків. Охочих не знаходилося, а якщо вони зрідка й траплялися, то їхні пропозиції були недобросовісними."], "p": 1967}, {"t": "text", "c": ["Телеграма вразила Максиміліяна Андрійовича.", "Це був момент, який прогаяти було б гріх.", "Ділові люди знають, що такі моменти не повторюються."], "p": 1968}, {"t": "text", "c": ["Одне слово, незважаючи на будь-які труднощі, треба було спромогтися успадкувати квартиру небожа на Садовій. Так, це було складно, дуже складно, та складнощі ці треба було будь-що подолати. Досвідчений Максиміліян Андрійович знав, що першим та неодмінним кроком мав би бути наступний крок: треба було, за всяку ціну, бодай тимчасово, прописатися у трьох кімнатах покійного небожа."], "p": 1969}, {"t": "text", "c": ["У п’ятницю вдень Максиміліян Андрійович увійшов у двері кімнати, у якій розташувалось домоуправління будинку № 302-біс на Садовій вулиці в Москві."], "p": 1970}, {"t": "text", "c": ["У вузенькій кімнаті, де на стіні висів старий плакат, що зображав у декількох картинках способи оживлення втоплих у річці, за дерев’яним столом самотнім одинцем сидів середнього віку неголений чоловік із стривоженими очима."], "p": 1971}, {"t": "text", "c": ["— Чи можу я бачити голову правління? — чемно прознався економіст-пляновик, знімаючи капелюха та ставлячи свою валізку на порожній стілець."], "p": 1972}, {"t": "text", "c": ["Це, здавалося б, простеньке запитання, чомусь так засмутило чоловіка, що він аж змарнів з виду.", "Косячи в тривозі очима, він пробелькотів нерозбірливо, що голови немає."], "p": 1973}, {"t": "text", "c": ["— Він на квартирі в себе? — запитав Поплавський. — Маю найпильнішу справу."], "p": 1974}, {"t": "text", "c": ["Чоловік відповів знову ж дуже недоладно.", "Та все ж таки можна було здогадатися, що голови на квартирі немає."], "p": 1975}, {"t": "text", "c": ["— А коли він буде? Чоловік нічого не відповів на це й з якоюсь тугою поглянув у вікно."], "p": 1977}, {"t": "text", "c": ["«Ага!» — сказав собі розумний Поплавський і попитав про секретаря."], "p": 1978}, {"t": "text", "c": ["Дивний чоловік за столом аж зашарівся від натуги й сказав нерозбірливо знову ж, що секретаря також немає… коли він прийде, невідомо і… що секретар хворий…"], "p": 1979}, {"t": "text", "c": ["«Ага!..» — сказав собі Поплавський, — але ж хто-небудь є у правлінні?"], "p": 1980}, {"t": "text", "c": ["— Я, — кволим голосом озвався чоловік."], "p": 1981}, {"t": "text", "c": ["— Бачите, — поважно промовив Поплавський, — я є єдиний спадкоємець покійного Берліоза, мого небожа, який загинув, як вам відомо, на Патріярших, і я повинен, згідно з законом, прийняти спадщину, що складається з нашої квартири номер п’ятдесят…"], "p": 1982}, {"t": "text", "c": ["— Не в курсі я, товаришу, — тоскно перебив чоловік."], "p": 1983}, {"t": "text", "c": ["— Але дозвольте, — гучним голосом сказав Поплавський; — ви член правління й повинні…"], "p": 1984}, {"t": "text", "c": ["Та тут до кімнати увійшов якийсь громадянин. Уздрівши прибулого, чоловік за столом сполотнів."], "p": 1985}, {"t": "text", "c": ["— Член правління П’ятнажко? — запитав в чоловіка прибулий."], "p": 1986}, {"t": "text", "c": ["— Я, — ледь чутно відповів той."], "p": 1987}, {"t": "text", "c": ["Прибулий щось прошепотів чоловікові, і той, вкінець засмучений, підвівся зі стільця, і за кілька секунд Поплавський залишився сам у порожній кімнаті правління."], "p": 1988}, {"t": "text", "c": ["«Ач, яка притичина!", "Це ж треба таке, щоб їх усіх одразу…» — з досадою думав Поплавський, перетинаючи асфальтовий двір та кваплячись до квартири № 50."], "p": 1989}, {"t": "text", "c": ["Тільки-но економіст-пляновик задзвонив, двері відчинили, і Максиміліян Андрійович увійшов до напівтемного передпокою.", "Здивувала його дещо та обставина, що не знати було, хто йому відчинив: у передпокої нікого не було, крім здоровезного чорного кота, що сидів на стільці."], "p": 1990}, {"t": "text", "c": ["Максиміліян Андрійович покахикав, потупцював ногами, і тоді двері кабінету розчинилися, й до передпокою вийшов Коров’єв. Максиміліян Андрійович вклонився йому чемно, але з гідністю, і сказав:"], "p": 1991}, {"t": "text", "c": ["— Моє прізвище Поплавський. Я є дядьком…"], "p": 1992}, {"t": "text", "c": ["Не встиг він договорити, як Коров’єв вихопив із кишені брудну хустку, утикнувся у неї носом і заплакав."], "p": 1993}, {"t": "text", "c": ["— …покійного Берліоза…"], "p": 1994}, {"t": "text", "c": ["— Авжеж, авжеж, — перебив Коров’єв, віднімаючи хустку від обличчя.", "— Я щойно глянув на вас, здогадався, що це ви! — Тут він затрусився від сліз і став голосити: — От, горе, га?", "Та що ж це таке коїться? Га?"], "p": 1995}, {"t": "text", "c": ["— Трамваєм задавило? — пошепки спитав Поплавський."], "p": 1996}, {"t": "text", "c": ["— Геть-чисто! — крикнув Коров’єв, і сльози побігли йому з-під пенсне дзюрком. — Геть-чисто!", "Я був свідком.", "Вірите — раз!", "Голова — геть!", "Права нога — хрусь, пополам!", "Ліва — хрусь, пополам!", "Он до чого ці трамваї доводять! — І, бувши, очевидно, не в змозі стримати себе, Коров’єв дзюбнув носом у стіну поруч із люстром і став здригатися в риданнях."], "p": 1997}, {"t": "text", "c": ["Дядько Берліоза був щиро вражений поведінкою невідомого.", "«От, кажуть, не буває в наш вік сердешних людей!» — подумав він, відчуваючи, що йому самому починають свербіти очі.", "Проте водночас прикра хмаринка набігла йому на душу, і зразу ж промайнула змійкою думка про те, чи не прописався, бува, цей сердешний чоловік у квартирі покійного, бо й такі приклади у житті траплялися."], "p": 1998}, {"t": "text", "c": ["— Пробачте, ви були другом мого покійного Миші? — запитав він втираючи рукавом ліве сухе око, а правим вивчаючи розчуленого печаллю Коров’єва.", "Та той остільки зайшовся плачем, що несила було щось урозуміти, крім повторюваних слів «хрусь і пополам!»", "Наплакавшись досхочу, Коров’єв відліпився нарешті від стінки й вимовив:"], "p": 1999}, {"t": "text", "c": ["— Ні, не можу більше!", "Піду прийму триста крапель етерової валер’янки! — І, звернувши до Поплавського геть заплакане лице, додав: — Ось вони, трамваї ці!"], "p": 2000}, {"t": "text", "c": ["— Я вибачаюся, ви мені надали телеграму? — запитав Максиміліян Андрійович, болісно думаючи про те, ким би міг бути цей дивний плаксій."], "p": 2001}, {"t": "text", "c": ["— Він! — відповів Коров’єв і вказав пальцем на кота."], "p": 2002}, {"t": "text", "c": ["Поплавський вирячив очі, гадаючи, що недочув."], "p": 2003}, {"t": "text", "c": ["— Ні, несила, нема моці, — шморгаючи носом, правив Коров’єв, — як згадаю: колесо по нозі… Саме колесо пудів з десять важить… Хрусь!", "Піду, ляжу до ліжка, забудуся сном, — і тут він зник із передпокою."], "p": 2004}, {"t": "text", "c": ["А кіт ворухнувся, зіскочив зі стільця, став на задні лапи, взявся в боки, розтулив пащу й сказав:"], "p": 2005}, {"t": "text", "c": ["— Ну, я надав телеграму.", "Далі що?"], "p": 2006}, {"t": "text", "c": ["Максиміліянові Андрійовичу відразу ж запаморочилося в голові, руки й ноги йому заціпеніли, він впустив валізку й сів на стільця навпроти кота."], "p": 2007}, {"t": "text", "c": ["— Я, здається, руською мовою питаю, — суворо сказав кіт, — далі що?"], "p": 2008}, {"t": "text", "c": ["Та Поплавський не дав жодної відповіді."], "p": 2009}, {"t": "text", "c": ["— Пашпорт! — тявкнув кіт і простяг пухлу лапу."], "p": 2010}, {"t": "text", "c": ["Нічого не тямлячи й нічого не бачачи, окрім двох іскор, що палали в котячих очах, Поплавський вихопив з кишені пашпорта, немов кинджала.", "Кіт зняв із піддзеркального столика окуляри у грубій темній оправі, надів їх на морду, через що зробився ще ваговитішим, і вийняв із двигтючої руки Поплавського пашпорт."], "p": 2011}, {"t": "text", "c": ["«От цікаво, чи знепритомнію я, чи ні?» — подумав Поплавський.", "Здалека лунали схлипування Коров’єва, передпокій сповнився запахом етеру, валер’янки та ще якоїсь нудотної мерзоти."], "p": 2012}, {"t": "text", "c": ["— Яким відділенням видано документ? — запитав кіт, вдивляючись у сторінку.", "Відповіді не дійшло."], "p": 2013}, {"t": "text", "c": ["— Чотириста дванадцятим, — сам собі сказав кіт, водячи лапою по пашпорті, якого він тримав догори ногами, — ну так, певна річ!", "Мені це відділення знайоме!", "Там усякому видають пашпорти!", "А я б, наприклад, не видав такому, як ви!", "Нізащо не видав би! Поглянув би тільки раз в обличчя, і моментально б дав одкоша! — кіт до того розсердився, що жбурнув пашпорта на підлогу.", "— Ваша присутність на похороні відміняється, — вів він далі офіційним тоном, — потрудіться відбути до місця помешкання.", "— І гаркнув у двері: — Азазелло!"], "p": 2014}, {"t": "text", "c": ["На його оклик до передпокою, кульгаючи, вбіг маленький, обтягнений чорним трико, з ножем, засунутим за шкуратяний ремінь, рудий, з жовтим іклом, з більмом на лівому оці."], "p": 2015}, {"t": "text", "c": ["Поплавський відчув, що йому бракує повітря, підвівся зі стільця й позадкував, тримаючись за серце."], "p": 2016}, {"t": "text", "c": ["— Азазелло, проводь! — наказав кіт і вийшов з передпокою."], "p": 2017}, {"t": "text", "c": ["— Поплавський, — тихо прогугнявив прибулий, — сподіваюсь, усе вже зрозуміло?"], "p": 2018}, {"t": "text", "c": ["Поплавський кивнув головою."], "p": 2019}, {"t": "text", "c": ["— Повертайся негайно до Києва, — правив Азазелло, — сиди там тишком-нишком, як те ягнятко, і про жодні квартири у Москві не мрій, добрав?"], "p": 2020}, {"t": "text", "c": ["Цей маленький, що вганяв у смертельний жах Поплавського своїм іклом, ножем та кривим оком, сягав економістові лиш по плече, та діяв завзято, доладно й організовано."], "p": 2021}, {"t": "text", "c": ["Перш за все, він підняв пашпорта й подав його Максиміліянові Андрійовичу, і той узяв його мертвою рукою.", "Потім той, кого йменують Азазеллом, однією рукою підняв валізу, другою розчахнув двері і, узявши під руку дядька Берліоза, вивів його на підійстя сходів.", "Поплавський привалився до стіни.", "Без усякого ключа Азазелло відкрив валізу, вийняв із неї здоровенну смажену курку без однієї ноги, завинуту в просалену газету, і поклав її на підійстя.", "Тоді витяг дві зміни білизни, бритв’яний ремінь, якусь книжку й футляр і все це струтив ногою у шахту сходів, крім курки.", "Туди ж полетіла й спорожніла валіза.", "Чути було як вона грюкнула внизу і, судячи зі звуку, від неї відлетіло віко."], "p": 2022}, {"t": "text", "c": ["Потім рудий розбійник вхопив за ногу курку, і всією цією куркою, плиском, сильно й страшно так вгатив по шиї Поплавського, що тулуб курки відскочив, а нога залишилася в руках Азазелла.", "Усе змішалось у домі Облонських, як слушно висловився знаменитий письменник Лев Толстой.", "Саме так сказав би він у цьому разі. Так! Усе змішалося в очах Поплавського. Довга іскра промайнула йому перед очима, затим змінилася якоюсь жалобною змією, що загасила на мить травневий день, — і Поплавський полегів додолу сходами, тримаючи в руці пашпорта.", "Долетівши до повороту, він вибив на наступному підійсті ногою віконну шибку й сів на сходинці.", "Повз нього проскакала безнога курка й звалилася в шахту.", "Азазелло, що залишився нагорі, умить обгриз курячу ногу й кістку засунув у бічну кишеньку трико, повернувся до квартири і з гуркотом замкнувся.", "У цей час знизу стали чутися обачні кроки людини, що піднімалася угору."], "p": 2023}, {"t": "text", "c": ["Пробігши ще один марш сходів, Поплавський сів на дерев’яний тапчанець на підійсті і звів подих."], "p": 2024}, {"t": "text", "c": ["Якийсь малесенький літній чоловік із надзвичайно сумним обличчям, у чесунчевому старовинному костюмі й штивному солом’яному брилі з зеленою стрічкою, спинаючись угору сходами, зупинився поруч із Поплавським."], "p": 2025}, {"t": "text", "c": ["— Дозвольте вас запитати, громадянине, — із сумом спитав чоловічок у чесунчі, — де квартира номер п’ятдесят?"], "p": 2026}, {"t": "text", "c": ["— Вище! — уривисто відповів Поплавський."], "p": 2027}, {"t": "text", "c": ["— Уклінно вам вдячний, громадянине, — так само сумно сказав чоловічок і пішов угору, а Поплавський підвівся й побіг донизу."], "p": 2028}, {"t": "text", "c": ["Постає запитання, чи, бува, не до міліції поспішав Максиміліян Андрійович скаржитися на розбійників, які вчинили над ним насильство за білого дня?", "Ні, за жодні скарби ні, про це можна сказати певно.", "Прийти до міліції й сказати, що от, мовляв, зараз кіт в окулярах читав мого пашпорта, а далі людина в трико, з ножем… ні, громадяни, Максиміліян Андрійович був насправді розумною людиною!"], "p": 2029}, {"t": "text", "c": ["Він був уже внизу й побачив біля самих вихідних дверей двері, що вели до якоїсь комірчини.", "Шибка у цих дверях була вибита.", "Поплавський сховав пашпорта до кишені, озирнувся, сподіваючись побачити викинуті речі. Та їх не було й сліду. Поплавський і сам здивувався, наскільки мало це його засмутило.", "Його переймала інша цікава та зваблива думка — перевірити на цьому чоловічкові ще раз кляту квартиру.", "Справді-бо, якщо він довідувався про те, де вона міститься, то, знати, йшов до неї вперше.", "Отже він тепер прямував безпосередньо до лап тієї компанії, що засіла в квартирі № 50. Щось підказувало Поплавському, що чоловічок цей дуже скоро вийде з цієї квартири.", "На жоден похорон жодного небожа Максиміліян Андрійович, певна річ, уже не збирався, а до потягу на Київ часу було доста.", "Економіст озирнувся й пірнув до комірчини.", "У цей час далеко нагорі грюкнули двері.", "«Це він увійшов…»— із завмиранням серця подумав Поплавський.", "У комірчині було прохолодно, пахло мишами й чобітьми.", "Максиміліян Андрійович примостився на якомусь цурпалку й вирішив чекати.", "Позиція була зручною, з комірчини навпрост було видно вихідні двері шостого парадного ходу."], "p": 2030}, {"t": "text", "c": ["Та чекати довелося довше, аніж гадав киянин.", "Сходи увесь час були чомусь порожніми. Чути було добре, і нарешті у п’ятому поверсі грюкнули двері.", "Поплавський завмер.", "Так, його крочки.", "«Йде донизу».", "Відчинилися двері поверхом нижче. Крочки стихли.", "Жіночий голос. Голос сумного чоловічка… так, це його голос… Вимовив щось на зразок «облиш, Христа ради…»", "Вухо Поплавського стриміло в розбитій шибці.", "Це вухо вловило жіночий сміх.", "Швидкі та жваві крочки додолу; і ось промайнула спина жінки.", "Ця жінка з цератовою торбиною в руках вийшла з під’їзду у двір.", "А крочки того чоловічка поновилися.", "«Дивно, він назад повертається до квартири. От знову нагорі відчинили двері.", "Ну що ж, зачекаймо ще»."], "p": 2031}, {"t": "text", "c": ["Цього разу чекати довелося недовго.", "Звуки дверей. Крочки.", "Крочки стихли.", "Відчайдушний крик.", "Нявкання кішки.", "Крочки квапливі, дріботні, униз, униз, униз!"], "p": 2032}, {"t": "text", "c": ["Поплавський дочекався.", "Хрестячись і щось бурмочучи, промчав сумний чоловік, без бриля, із геть безтямним обличчям, подряпаною лисиною та в геть мокрих штанях.", "Він став рвати за ручку вихідні двері, з жаху не зміркувавши, куди вони відчиняються — надвір чи всередину, — і нарешті виборсався з них і вилетів на сонце у двір."], "p": 2033}, {"t": "text", "c": ["Перевірку квартири було здійснено. Не думаючи більше ані про покійного небожа, ані про квартиру, здригаючись на думку про ту небезпеку, якої він зазнав, Максиміліян Андрійович, шепочучи лише два слова: «Усе зрозуміло!", "Усе зрозуміло!» — вибіг у двір.", "За кілька хвилин тролейбус ніс економіста-пляновика в напрямі до Київського вокзалу."], "p": 2034}, {"t": "text", "c": ["А от з маленьким чоловічком, поки економіст сидів у комірчині внизу, сталася вкрай прикра історія.", "Чоловічок той був буфетником у Вар’єте й називався Андрій Фокич Соков.", "Поки йшло слідство у Вар’єте, Андрій Фокич тримався осторонь усього, що діялося, і помічено було лиш одне, що він зробився ще сумнішим, ніж зазвичай взагалі, і крім того, він довідувався в кур’єра Карпова про те, де зупинився приїжджий маг."], "p": 2035}, {"t": "text", "c": ["Отже, розійшовшись на підійсті з економістом, буфетник дістався на п’ятий поверх і подзвонив до квартири № 50."], "p": 2036}, {"t": "text", "c": ["Йому відчинили негайно, та буфетник здригнувся й увійшов не відразу. Це було зрозуміло. Відчинила двері дівиця, на якій нічого не було, крім кокетливого мереживного фартушка та білого вінчика на голові.", "На ногах, утім, були золоті черевички.", "Будовою дівиця відзначалася бездоганною, і єдиним дефектом в її зовнішності можна було вважати багряний шрам на шиї."], "p": 2037}, {"t": "text", "c": ["— Ну що ж, заходьте, як дзвонили! — сказала дівиця, уп’явши в буфетника зелені розпутні очі."], "p": 2038}, {"t": "text", "c": ["Андрій Фокич охнув, закліпав очима й рушив до передпокою, знімаючи бриля.", "Саме під цей час у передпокої задзвонив телефон.", "Соромітниця покоївка, поставивши одну ногу на стільця, зняла слухавку з важеля й сказала до неї: — Алло!"], "p": 2040}, {"t": "text", "c": ["Буфетник не знав, де подіти очі, переминався з ноги на ногу й думав: «Оце так покоївка в іноземця!", "Тьху ти, капость яка!»", "І щоб урятуватися від капости, став озиратися по боках."], "p": 2041}, {"t": "text", "c": ["Увесь великий та напівтемний передпокій був захаращений незвичайними предметами та вбранням.", "Так, на спинку стільця накинутий був жалобний плащ, підбитий вогняною матерією, на піддзеркальному столику лежала довга шпага з блискотливим золотим руків’ям. Три шпаги з руків’ями срібними стояли в кутку так само просто, як якісь тобі парасольки або ціпки.", "А на оленячих рогах висіли берети з орлиними перами."], "p": 2042}, {"t": "text", "c": ["— Так, — казала покоївка до телефону, — як?", "Барон Майґель?", "Слухаю.", "Так! Пан артист сьогодні вдома.", "Так, буде радий вас бачити.", "Так, гості… Фрак або чорний піджак.", "Що?", "На дванадцяту ночі.", "— Закінчивши розмову, покоївка відклала слухавку й звернулася до буфетника: — Вам чого треба?"], "p": 2043}, {"t": "text", "c": ["— Мені потрібно бачити громадянина артиста."], "p": 2044}, {"t": "text", "c": ["— Як? Так-таки його самого?"], "p": 2045}, {"t": "text", "c": ["— Його, — відповів буфетник сумно."], "p": 2046}, {"t": "text", "c": ["— Спитаюся, — сказала, очевидно, вагаючись, покоївка і, прочинивши двері до кабінету покійного Берліоза, доповіла: — Лицарю, тут з’явився маленький чоловік, який каже, що йому потрібен мессір."], "p": 2047}, {"t": "text", "c": ["— А нехай увійде, — пролунав з кабінету розбитий голос Коров’єва."], "p": 2048}, {"t": "text", "c": ["— Пройдіть до вітальні, — сказала дівиця так просто, ніби була вдягнена по-людськи, прочинила двері до вітальні, а сама пішла з передпокою."], "p": 2049}, {"t": "text", "c": ["Увійшовши, куди його запросили, буфетник навіть про справу свою забув, так вразило його оздоблення кімнати.", "Крізь кольорові шибки великих вікон (фантазія зниклої безвісти ювелірші) сочилося незвичайне, схоже на церковне, світло.", "У старовинному величезному коминку, незважаючи на спекотний весняний день, палали дрова. А гаряче тим часом анітрохи не було в кімнаті, і навіть навпаки, прибулого облягала якась льохова вільгота.", "Перед коминком на тигровій шкурі сидів, благодушно мружачись на вогонь, чорний котяра.", "Був стіл, поглянувши на який богобоязний буфетник здригнувся: стіл був укритий церковною парчею.", "На парчевому обрусі стояло безліч пляшок — пузатих, запліснявілих та запорошених.", "Серед пляшок полискував таріль, і зразу було знати, що це таріль зі щирого золота.", "Біля коминка маленький, рудий, з ножем за пасом, на довгій сталевій шпазі смажив кавалки м’яса, й сік скапував у вогонь, і до димаря тягся дим.", "Пахло не лише смажениною, але ще якимись міцнющими парфумами й ладаном, через що буфетникові, який вже знав із газет про загибель Берліоза, промайнула думка про те, чи не правили, бува, по Берліозові церковну панахиду, яку думку, втім, він прожогом прогнав од себе, як нароком безглузду."], "p": 2050}, {"t": "text", "c": ["Ошелешений буфетник несподівано почув тяжкий бас:"], "p": 2051}, {"t": "text", "c": ["— Ну, то чим можу стати в пригоді?"], "p": 2052}, {"t": "text", "c": ["Тут буфетник і виявив того, хто був йому потрібний."], "p": 2053}, {"t": "text", "c": ["Чорний маг розкинувся на якомусь неосяжному дивані, низькому, з розкиданими по ньому подушками.", "Як здалося буфетникові, на артистові була сама чорна білизна та чорні ж гостроносі черевики."], "p": 2054}, {"t": "text", "c": ["— Я, — гірко промовив буфетник, — є завідувач буфету театру Вар’єте…"], "p": 2055}, {"t": "text", "c": ["Артист протягнув уперед руку, на пальцях якої ряхтіли камені, ніби загороджуючи вуста буфетникові, і заговорив з великим запалом: — Ні, ні, ні!", "Ані слова більше!", "Ні за які скарби й ніколи! І в рота не візьму нічого у вашому буфеті.", "Я, шановний, проходив учора побіля вашої ляди та досі не можу забути ні осятрини, ні бринзи.", "Безцінний мій! Бринза не буває зеленого кольору, це вас хтось обдурив.", "Їй годиться бути білою.", "Так, а чай?", "Це ж помиї!", "Я на власні очі бачив, як якась неохайна дівчина підливала з відра у ваш здоровенний самовар сиру воду, а чай тим часом розливали далі.", "Ні, добродію, так неможливо!"], "p": 2057}, {"t": "text", "c": ["— Я вибачаюся, — промовив ошелешений цим несподіваним нападом Андрій Фокич, — я не в цій справі, і осятрина тут ні до чого."], "p": 2058}, {"t": "text", "c": ["— Тобто як це ні до чого, коли вона зіпсута!"], "p": 2059}, {"t": "text", "c": ["— Осятрину прислали другої свіжости, — повідомив буфетник."], "p": 2060}, {"t": "text", "c": ["— Голубчику, це бредня!"], "p": 2061}, {"t": "text", "c": ["— Що бредня?"], "p": 2062}, {"t": "text", "c": ["— Друга свіжість — от що бредня!", "Свіжість буває тільки одна — перша, вона ж остання.", "А якщо осятрина другої свіжости, то вона тухла!"], "p": 2063}, {"t": "text", "c": ["— Я вибачаюся… — почав був знову буфетник, не знаючи, як здихатись від доскіпливого артиста."], "p": 2064}, {"t": "text", "c": ["— Вибачити не можу! — твердо відповів той."], "p": 2065}, {"t": "text", "c": ["— Я не в цій справі прийшов! — зовсім засмутившись промовив буфетник."], "p": 2066}, {"t": "text", "c": ["— Не в цій? — здивувався іноземний маг.", "— А яка ж іще справа могла вас привести до мене?", "Якщо пам’ять мене не зраджує, з осіб, близьких до вас за фахом, я знався лише з однією маркітанткою, та й то давно, коли вас ще не було на світі.", "А втім, я радий. Азазелло!", "Табурета панові завідувачу буфету."], "p": 2067}, {"t": "text", "c": ["Той, хто смажив м’ясо, обернувся, причому вразив буфетника своїми іклами, і спритно подав йому один із темних дубових низеньких табуретів. Інших сидінь у кімнаті не було."], "p": 2068}, {"t": "text", "c": ["Буфетник промовив: — Уклінно дякую, — і опустився на ослінчика.", "Задня його ніжка тієї ж миті з тріском підламалася, і буфетник, охнувши, преболяче гепнувся сідницею об підлогу. Падаючи, він зачепив ногою другого ослінчика, що стояв перед ним, і з нього перекинув собі на штани повний келих червоного вина."], "p": 2070}, {"t": "text", "c": ["Артист вигукнув: — Ай! Чи ви не забилися?"], "p": 2072}, {"t": "text", "c": ["Азазелло поміг буфетникові підвестися, подав інше сидіння.", "Сповненим горя голосом буфетник відмігся від пропозиції хазяїна зняти штани та просушити їх перед вогнем і, почуваючи себе нестерпно ніяково у мокрій білизні та одязі, сів на другого ослінчика з осторогою."], "p": 2073}, {"t": "text", "c": ["— Я люблю сидіти низько, — промовив артист, — з низького не так небезпечно падати.", "Отож, ми зупинилися на осятрині?", "Голубе мій!", "Свіжість, свіжість та свіжість, от що має бути гаслом кожного буфетника.", "Та ось, чи не бажаєте скуштувати…"], "p": 2074}, {"t": "text", "c": ["Тут у багряному світлі від коминка блиснула перед буфетником шпага, і Азазелло виклав на золоту тарілку шматок, що шкварчав, м’яса, полив його лимонним соком і подав буфетникові золоту двозубу виделку."], "p": 2075}, {"t": "text", "c": ["— Уклінно… я…"], "p": 2076}, {"t": "text", "c": ["— Ні, ні, скуштуйте!"], "p": 2077}, {"t": "text", "c": ["Буфетник задля ввічливости поклав шматочок до рота й відразу збагнув, що жує щось насправді дуже свіже і, головне, смачне.", "Та прожовуючи духмяне, соковите м’ясо, буфетник мало не вдавився й не впав удруге.", "Із сусідньої кімнати влетів великий темний птах і тихенько черкнув крилом по лисині буфетника.", "Сівши на коминкову полицю поруч із годинником, птах виявився совою.", "«Господи Боже мій! — подумав нервовий, як усі буфетники, Андрій Фокич. — Оце квартирка!»", "— Келих вина?", "Біле, червоне?", "Вино якої країни вам більше до вподоби цієї пори дня?"], "p": 2078}, {"t": "text", "c": ["— Даруйте… я не п’ю…"], "p": 2079}, {"t": "text", "c": ["— Дарма!", "То може волієте партію в кості?", "Чи, мо, полюбляєте які інші ігри?", "Доміно, карти?"], "p": 2080}, {"t": "text", "c": ["— Не граю, — вже стомлений, озвався буфетник."], "p": 2081}, {"t": "text", "c": ["— Геть зле, — підсумував хазяїн, — щось таке, воля ваша, недобре таїться в мужчинах, які уникають вина, ігор, товариства чарівних жінок, застільної бесіди.", "Такі люди або тяжко хворі, або тихцем ненавидять околишніх.", "Щоправда, можливі винятки.", "Серед осіб, що сідали зо мною до бенкетного столу, траплялись, бувало, подивугідні негідники!", "Отже, слухаю вашу справу."], "p": 2082}, {"t": "text", "c": ["— Учора ви, бачите, фокуси робили…"], "p": 2083}, {"t": "text", "c": ["— Я? — вигукнув у подиві маг. — Згляньтеся.", "Мені це навіть якось не личить!"], "p": 2084}, {"t": "text", "c": ["— Пробачте, — сказав очманілий буфетник, — а цей… сеанс чорної магії…"], "p": 2085}, {"t": "text", "c": ["— Ах, ну так, ну так! Дорогий мій!", "Відкрию вам таємницю: я ніякий не артист, а просто мені схотілося побачити москвичан у масі, а це найзручніше було зробити в театрі.", "Ну то мій почет, — він кивнув у бік кота, — і влаштував цей сеанс, я ж лише сидів і дивився на москвичан.", "Та не міняйтеся з лиця, а скажіть, що ж у зв’язку з цим сеансом привело вас до мене?"], "p": 2086}, {"t": "text", "c": ["— Чи ви бачили, поміж іншого папірці злетіли зі стелі… — буфетник понизив голос і зніяковіло озирнувся, — ну, їх усі й похапали.", "І от заходить до мене до буфету молодик, дає червінця, я здачі йому вісім з полтиною… Тоді другий…"], "p": 2087}, {"t": "text", "c": ["— Теж молодий?"], "p": 2088}, {"t": "text", "c": ["— Ні, літній.", "Третій, четвертий… Я все даю здачу.", "А сьогодні став перевіряти касу, аж гульк, а замість грошей — різаний папір.", "На сто дев’ять рублів укарали буфет."], "p": 2089}, {"t": "text", "c": ["— Овва! — заволав артист. — Та невже ж вони думали, що це справжні папірці?", "Я й гадки не припускаюся, щоб вони робили це свідомо."], "p": 2090}, {"t": "text", "c": ["Буфетник якось криво й сутужно озирнувся, але нічого не сказав."], "p": 2091}, {"t": "text", "c": ["— Невже шахраї? — тривожно спитав у гостя маг. — Невже серед москвичан є шахраї?"], "p": 2092}, {"t": "text", "c": ["У відповідь буфетник так гірко всміхнувся, що відпали усякі сумніви: так, серед москвичан є шахраї."], "p": 2093}, {"t": "text", "c": ["— Це підлість! — обурився Волянд. — Ви людина бідна… Ви ж справді людина бідна?"], "p": 2094}, {"t": "text", "c": ["Буфетник утягнув голову в плечі, так що стало знати, що він людина бідна."], "p": 2095}, {"t": "text", "c": ["— Ви скільки маєте заощаджень?"], "p": 2096}, {"t": "text", "c": ["Запитання було поставлене чуйним тоном, та все ж таке питання не можна не визнати неделікатним.", "Буфетник зам’явся."], "p": 2097}, {"t": "text", "c": ["— Двісті сорок дев’ять тисяч рублів у п’ятьох ощадкасах, — озвався з сусідньої кімнати тріснутий голос, — і вдома під підлогою двісті золотих десяток."], "p": 2098}, {"t": "text", "c": ["Буфетник неначе прикипів до свого табурету."], "p": 2099}, {"t": "text", "c": ["— Авжеж, це не гроші, — поблажливо сказав Волянд своєму гостеві, — хоча, втім, і вони, власне, вам не потрібні.", "Ви коли помрете?"], "p": 2100}, {"t": "text", "c": ["Тут вже буфетник обурився. — Це нікому невідомо, і нікого не обходить, — відповів він."], "p": 2102}, {"t": "text", "c": ["— Атож, невідомо, — почувся знову той самий гидкий голос з кабінету, — теж мені, біном Ньютона!", "Помре він за дев’ять місяців, у лютому наступного року, на рака печінки, у клініці Першого МДУ, у четвертій палаті."], "p": 2103}, {"t": "text", "c": ["Буфетник пожовк з лиця."], "p": 2104}, {"t": "text", "c": ["— Дев’ять місяців, — у задумі рахував Волянд, — двісті сорок дев’ять тисяч… Це виходить, округло рахувати, двадцять сім тисяч на місяць? Малувато, але як на скромний прожиток стане…", "Та ще ці десятки."], "p": 2105}, {"t": "text", "c": ["— Десятки реалізувати не вдасться, — втрутився той-таки голос, зледеняючи серце буфетника, — по смерти Андрія Фокича будинок негайно збурять і десятки буде відправлено до Держбанку."], "p": 2106}, {"t": "text", "c": ["— Та я й не радив би вам лягати до клініки, — правив артист, — чи є сенс вмирати в палаті під стогін та харчання безнадійних хворих.", "Чи не краще справити бенкет на ці двадцять сім тисяч і, випивши отруту, переселитися <до іншого світу> під звуки струн, у товаристві хмільних красунь та хвацьких друзяк?"], "p": 2107}, {"t": "text", "c": ["Буфетник сидів нерухомо й дуже постарів.", "Темні кола облягли його очі, щоки обвисли й нижня щелепа відвалилася."], "p": 2108}, {"t": "text", "c": ["— А втім, ми замріялися, — вигукнув хазяїн, — до діла.", "Покажіть ваш різаний папір."], "p": 2109}, {"t": "text", "c": ["Буфетник, хвилюючись, витяг з кишені пачку, розгорнув її і остовпів. У клапті газети лежали червінці."], "p": 2110}, {"t": "text", "c": ["— Дорогий мій, ви справді нездорові, — сказав Волянд, знизуючи плечима."], "p": 2111}, {"t": "text", "c": ["Буфетник, дико всміхаючись, підвівся з табурета."], "p": 2112}, {"t": "text", "c": ["— А, — затинаючись промовив він, — а якщо вони знову теє…"], "p": 2113}, {"t": "text", "c": ["— Гм… — задумався артист, — ну, тоді приходьте до нас ізнову.", "Ласкаво просимо! Радий нашому знайомству."], "p": 2114}, {"t": "text", "c": ["Тут вискочив з кабінету Коров’єв, вчепився у руку буфетника, став її трясти й умовляти Андрія Фокича усім, усім переказати уклони.", "Мало розуміючи будь-що, буфетник рушив до передпокою. — Гелло, проводь! — кричав Коров’єв."], "p": 2116}, {"t": "text", "c": ["Знову ж таки ця руда гола в передпокої!", "Буфетник прослизнув у двері, пискнув «до побачення» й пішов, неначе п’яний.", "Пройшовши трошки вниз, він зупинився, сів на сходах, вийняв пакунка, перевірив, — червінці були на місці."], "p": 2117}, {"t": "text", "c": ["Тут із квартири, що виходила на це підійстя, вийшла жінка із зеленою торбиною.", "Вгледівши чоловіка, що сидить на сходах і тупо дивиться на червінці, всміхнулася й сказала задумливо:"], "p": 2118}, {"t": "text", "c": ["— Що це за будинок в нас такий!", "І цей зранку п’яний.", "Шибку вибили знов на сходах. — Вглядівшись уважніше в буфетника, вона додала: — Е, та вам, громадянине, грошви кури не клюють.", "Ти б зо мною поділився, га?"], "p": 2119}, {"t": "text", "c": ["— Облиш ти мене, Христа ради, — сполошився буфетник і спритно сховав гроші.", "Жінка розсміялася:"], "p": 2120}, {"t": "text", "c": ["— Та ну тебе до дідька, скнаро!", "Я пожартувала, — і пішла додолу."], "p": 2121}, {"t": "text", "c": ["Буфетник мляво підвівся, підніс руку, щоб поправити бриля, і розізнав, що його на голові немає.", "Страшенно йому не хотілось вертатися, та бриля було шкода.", "Трохи завагавшись, він усе-таки повернувся й подзвонив."], "p": 2122}, {"t": "text", "c": ["— Чого вам іще? — запитала його клята Гелла."], "p": 2123}, {"t": "text", "c": ["— Я брильця забув, — шепнув буфетник тикаючи себе в лисину.", "Гелла обернулася, буфетник подумки плюнув і заплющив очі.", "Коли він їх розплющив, Гелла подавала йому його бриля та шпагу з темним руків’ям."], "p": 2124}, {"t": "text", "c": ["— Не моє, — шепнув буфетник, відпихуючи шпагу та хутко надіваючи бриля."], "p": 2125}, {"t": "text", "c": ["— А хіба ви без шпаги прийшли? — здивувалася Гелла."], "p": 2126}, {"t": "text", "c": ["Буфетник щось буркнув і швидко пішов додолу.", "Голові його чомусь було незручно й занадто тепло в брилі; він зняв його і, підскочивши з жаху, тихо йойкнув.", "В руках його був оксамитовий берет із півнячим пошарпаним пером.", "Буфетник перехрестився.", "Тієї ж миті берет нявкнув, перетворився на чорне кошеня і, скочивши назад на голову Андрієві Фокичу, усіма пазурами уп’явся в його лисину.", "Видавши крик відчаю, буфетник кинувся бігти додолу, а кошеня звалилося з голови та чкурнуло угору сходами."], "p": 2127}, {"t": "text", "c": ["Вирвавшись на повітря, буфетник тюпцем побіг до воріт і назавжди залишив чортів будинок № 302-біс."], "p": 2128}, {"t": "text", "c": ["Достеменно відомо, що було з ним далі.", "Вирвавшись із підворіття, буфетник вовкувато озирнувся, немов чогось шукаючи.", "За хвилину він був на другому боці вулиці в аптеці.", "Ледве він вимовив слова: «Скажіть будь ласка…» — як жінка за лядою скрикнула:"], "p": 2129}, {"t": "text", "c": ["— Громадянине!", "Та в вас уся голова посічена!.."], "p": 2130}, {"t": "text", "c": ["Хвилин за п’ять буфетник був перев’язаний марлею, дізнався, що найкращими спеціялістами з хвороб печінки вважаються професори Бернадський та Кузьмин, запитав, хто ближче, запалав з радощів, коли дізнався, що Кузьмин мешкає буквально через двір у невеличкій біленькій господі, і хвилини за дві був на цій господі.", "Приміщеннячко було старовинне, але дуже, дуже затишне.", "Запам’яталося буфетникові, що першою трапилась йому навперейми старенька нянька, яка хотіла взяти в нього капелюха, та позаяк капелюха не виявилося, то нянька, жвакаючи порожнім ротом, десь пішла."], "p": 2131}, {"t": "text", "c": ["Замість неї опинилася біля дзеркала і, здається, під якоюсь аркою, жінка середніх літ і зразу ж сказала, що можна записатися тільки на дев’ятнадцяте, не раніше. Буфетник одразу збагнув, у чому рятунок.", "Зазирнувши згасаючим оком за арку, де в якійсь, видно, почекальні дожидалися троє людей, він шепнув: — Смертенний хворий…"], "p": 2133}, {"t": "text", "c": ["Жінка спантеличено поглянула на забинтовану голову буфетника, завагалася, сказала: — Ну що ж… — і пропустила буфетника за арку."], "p": 2135}, {"t": "text", "c": ["Тієї ж миті протилежні двері відхилилися, у них блиснуло золоте пенсне, жінка в халаті сказала: — Громадяни, цей хворий піде поза чергою."], "p": 2137}, {"t": "text", "c": ["І не встиг буфетник озирнутися, як він опинився у кабінеті професора Кузьмина.", "Нічого страшного, урочистого та медичного не було в цій подовгастій кімнаті."], "p": 2138}, {"t": "text", "c": ["— Що з вами? — запитав приємним голосом професор Кузьмин і дещо тривожно зиркнув на забинтовану голову."], "p": 2139}, {"t": "text", "c": ["— Зараз із достовірних рук дізнався, — відповів буфетник, дико поглядаючи на якусь фотографічну групу за склом, — що в лютому наступного року помру на рака печінки.", "Благаю зупинити."], "p": 2140}, {"t": "text", "c": ["Професор Кузьмин як сидів, так і відкинувся на високу шкіряну готичну спинку крісла."], "p": 2141}, {"t": "text", "c": ["— Вибачте, не розумію вас… ви що, були в лікаря?", "Чого в вас голова забинтована?"], "p": 2142}, {"t": "text", "c": ["— Якого там лікаря?..", "Бачили б ви того лікаря!.. — відповів буфетник і раптом зацокотів зубами. — А на голову не звертайте уваги, це не до діла.", "На голову плюньте, вона тут ні до чого.", "Рака печінки прошу зупинити."], "p": 2143}, {"t": "text", "c": ["— Та даруйте, хто вам сказав?"], "p": 2144}, {"t": "text", "c": ["— Вірте йому, — полум’яно попросив буфетник. — Він-бо знає."], "p": 2145}, {"t": "text", "c": ["— Нічого не розумію, — знизуючи плечима та від’їжджаючи з кріслом від столу, казав професор.", "— Як це він може знати, коли ви помрете?", "Тим паче що він не лікар!"], "p": 2146}, {"t": "text", "c": ["— У четвертій палаті, — відповів буфетник."], "p": 2147}, {"t": "text", "c": ["Тут професор поглянув на свого пацієнта, на його голову, на вогкі штани й подумав: «Цього ще бракувало! Божевільний!»", "Запитав: — Ви п’єте горілку?"], "p": 2149}, {"t": "text", "c": ["— Ніколи не торкався, — відповів буфетник."], "p": 2150}, {"t": "text", "c": ["За хвилину він був роздягнений, лежав на холодній цератовій кушетці, і професор м’яв йому живота. Тут, слід сказати, буфетник неабияк повеселішав.", "Професор категорично стверджував, що тепер, принаймні в цей момент, жодних ознак рака в буфетника немає. Та коли вже так… як він боїться та якийсь дурисвіт його настрахав, то слід зробити всі аналізи…", "Професор строчив на аркушиках паперу, пояснюючи, куди піти, що віднести.", "Крім того, дав записку професорові-невропатологу Буре, пояснюючи буфетникові, що нерви в нього у геть цілковитому розладі."], "p": 2151}, {"t": "text", "c": ["— Скільки вам платити, професоре? — ніжним та тремтливим голосом запитав буфетник, дістаючи набитого гаманця."], "p": 2152}, {"t": "text", "c": ["— Скільки хочете, — уривчасто й сухо відповів професор."], "p": 2153}, {"t": "text", "c": ["Буфетник витяг тридцять рублів і поклав їх на стіл, а потім несподівано м’яко, буцім котячою лапкою оперуючи, поклав, дзвякнувши, поверх червінців стовпчик у газетному папері."], "p": 2154}, {"t": "text", "c": ["— А це що таке? — спитав Кузьмин і підкрутив вуса."], "p": 2155}, {"t": "text", "c": ["— Не погребуйте, громадянине професоре, — прошепотів буфетник, — благаю — зупиніть рак."], "p": 2156}, {"t": "text", "c": ["— Заберіть негайно ваше золото, — сказав професор, хизуючись собою, — ви б он краще на нерви гляділи.", "Завтра ж здайте сеч на аналіз, не пийте багато чаю та їжте без соли цілковито."], "p": 2157}, {"t": "text", "c": ["— Навіть суп не солити? — спитав буфетник."], "p": 2158}, {"t": "text", "c": ["— Нічого не солити, — наказав Кузьмин."], "p": 2159}, {"t": "text", "c": ["— Ехх!.. — тоскно вигукнув буфетник, розчулено дивлячись на професора, забираючи десятки та задкуючи до дверей."], "p": 2160}, {"t": "text", "c": ["Хворих того вечора в професора було негусто, і з наближенням присмерку пішов останній.", "Знімаючи халата, професор зиркнув на те місце, де буфетник залишив червінці, і побачив, що жодних червінців там немає, а лежать три етикетки з пляшок «Абрау-Дюрсо»."], "p": 2161}, {"t": "text", "c": ["— Чорт зна що таке! — промимрив Кузьмин, волочучи полу халата по підлозі та обмацуючи папірці. — Він, виявляється, не тільки шизофреник, але й шахрай!", "Та я не можу збагнути, що йому знадобилося від мене?", "Невже записка на аналіз сечі?", "О!", "Він украв пальто! — І він кинувся до передпокою, знову ж таки в халаті на один рукав.", "— Ксеніє Микитівно! — пронизливо заволав він у дверях передпокою. — Подивіться, пальта цілі?"], "p": 2162}, {"t": "text", "c": ["З’ясувалося, що всі пальта цілі.", "Та зате, коли професор повернувся до столу, здерши нарешті з себе халата, він немовби вріс край столу в паркет, прикипівши поглядом до свого столу. На тому місці, де лежали етикетки, сиділо чорне кошеня-сирітка з нещасною мордочкою та нявкало над блюдечком із молоком."], "p": 2163}, {"t": "text", "c": ["— Ц-це що ж таке, дозвольте? Це вже… — він відчув як йому похолола потилиця."], "p": 2164}, {"t": "text", "c": ["На тихий та жалібний зойк професора прибігла Ксенія Микитівна й цілком його заспокоїла, відразу сказавши, що це, певно, хтось із пацієнтів підкинув кошеня, що це нерідко трапляється в професорів."], "p": 2165}, {"t": "text", "c": ["— Живуть, видко, бідно, — пояснила Ксенія Микитівна, — ну, а в нас, певна річ…"], "p": 2166}, {"t": "text", "c": ["Стали думати-гадати, хто б міг підкинути.", "Підозра впала на стареньку з виразкою шлунку."], "p": 2167}, {"t": "text", "c": ["— Авжеж вона, — казала Ксенія Микитівна, — вона думає так: мені однако вмирати, а кошенятка жаль."], "p": 2168}, {"t": "text", "c": ["— Та даруйте! — закричав Кузьмин. — А що ж молоко?!", "Вона теж принесла?", "І блюдце?!"], "p": 2169}, {"t": "text", "c": ["— Вона в пляшечці принесла, тут налляла до блюдечка, — пояснила Ксенія Микитівна."], "p": 2170}, {"t": "text", "c": ["— У всякому разі, заберіть і кошеня й блюдечко, — сказав Кузьмин і сам супроводив Ксенію Микитівну до дверей.", "Коли він повернувся, обставини змінилися."], "p": 2171}, {"t": "text", "c": ["Вішаючи халата на цвяшок, професор почув у дворі регіт, визирнув, натурально, оторопів.", "Через двір бігла до протилежного флігелю дама в самій сорочці.", "Професор навіть знав, як її звати, — Марія Олександрівна.", "Реготав хлопець."], "p": 2172}, {"t": "text", "c": ["— Що таке? — презирливо сказав Кузьмин."], "p": 2173}, {"t": "text", "c": ["Тут за стіною, в кімнаті дочки професора, заграв патефон фокстрот «Алилуя», і тієї ж миті почулося горобине цвірінчання за спиною в професора.", "Він обернувся й побачив, як на столі його скаче великий горобець."], "p": 2174}, {"t": "text", "c": ["«Гм… спокійно… — подумав професор, — він влетів, коли я відходив від вікна.", "Усе гаразд», — наказав собі професор, відчуваючи, що усе геть негаразд і, певна річ, головно через цього горобця.", "Придивившись до нього, професор одразу втямив, що цей горобець — не зовсім простий горобець.", "Паскудний горобчик припадав на ліву лапку, відверто ламався, тягнучи її, виробляв синкопами, одне слово — підтанцьовував фокстрот під звуки патефона, як п’яний край шинквасу. Свинячив, як міг, поглядаючи на професора зухвало.", "Рука Кузьмина лягла на телефон, він збирався був задзвонити своєму однокурсникові Буре, щоб запитати, що означають такого штибу горобчики у шістдесят років, та ще коли раптово паморочиться голова?"], "p": 2175}, {"t": "text", "c": ["Горобчик тим часом сів на подаровану чорнильницю, нагидив у неї (я не жартую!), тоді злетів угору, завис у повітрі, затим з розмаху, немов сталевим дзьобаком дзюбнув у шибку фотографії, що зображала повний університетський випуск 94-го року, розбив шибку на дрізки й тоді вже вилетів у вікно.", "Професор перемінив номер на телефоні й замість того, щоб задзвонити до Буре, зателефонував до бюра п’явок, сказав, що говорить професор Кузьмин і що він просить негайно прислати йому п’явок додому."], "p": 2176}, {"t": "text", "c": ["Поклавши слухавку на важільця, знову ж таки професор повернувся до столу й тут видав зойк.", "За столом сиділа в косинці сестри-жалібниці жінка з торбинкою з написом на ній «П’явки».", "Зойкав професор, придивившись до її рота. Він був чоловічим, кривим, до вух, з одним іклом. Очі в сестри були мертві."], "p": 2177}, {"t": "text", "c": ["— Грошенята я приберу, — чоловічим басом сказала сестра, — чого їм тут валятися.", "— Згребла пташиною лапкою етикетки й стала танути в повітрі."], "p": 2178}, {"t": "text", "c": ["Минуло годин зо дві. Професор Кузьмин сидів у спальні на ліжку, причому п’явки висіли йому на скронях, за вухами й на шиї.", "В ногах в Кузьмина на шовковій стьобаній ковдрі сидів сивовусий професор Буре, чуйно дивився на Кузьмина та втішав його, що це все дурниці.", "У вікні вже була ніч."], "p": 2179}, {"t": "text", "c": ["Що далі діялося диковинного в Москві тієї ночі, ми не знаємо, і дошукуватися, звісно, не будемо, — тим паче, що настає пора переходити нам до другої частини цієї правдивої оповісти.", "За мною, читачу!"], "p": 2180}]}