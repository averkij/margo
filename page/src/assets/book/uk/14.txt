{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 14", "p": 1544}, {"t": "h2", "c": "Славапівневі!", "p": 1545}, {"t": "text", "c": ["Не витримали нерви, як то кажуть, і Римський не дочекався закінчення складання протоколу і втік до свого кабінету.", "Він сидів за столом і роз’ятрілими очима глядів на магічні червінці, що лежали перед ним. Глузд фіндиректорові заворотив за розум.", "Знадвору долітав рівний гамір. Публіка потоками виливалася з будинку Вар’єте на вулицю.", "До вкрай загостреного слуху фіндиректора раптом долетіла виразна міліційна трель.", "Сама собою вона аж ніколи не віщує нічого приємного.", "А коли вона повторилася і їй на допомогу вступила друга, владніша та триваліша, а потім долучилося й виразно чутне гоготіння, і навіть якесь утютюкання, фіндиректор відразу збагнув, що на вулиці сталося ще щось скандальне й капосне.", "І що воно, хай як хотілось би відмахнутися від нього, перебуває у найтіснішому зв’язку з паскудним сеансом, проведеним чорним магом та його помічниками.", "Чуйний фіндиректор анітрохи не помилився."], "p": 1546}, {"t": "text", "c": ["Тільки-но він поглянув у вікно, що виходить на Садову, обличчя йому скособочилося, і він не прошепотів, але просичав: — Так я й знав!"], "p": 1548}, {"t": "text", "c": ["В яскравому світлі надпотужних вуличних ліхтарів він побачив на хіднику внизу під собою даму в самій сорочці й панталонах фіялкового кольору. На голові в дами, щоправда, був капелюшок, а в руках парасолька."], "p": 1549}, {"t": "text", "c": ["Навколо цієї дами, яка перебувала в стані цілковитого оторопіння, яка то присідала, то поривалася бігти десь, вирував натовп, що видавав той самий регіт, від якого фіндиректорові проходив спиною мороз.", "Біля дами метушився якийсь громадянин, якій здирав із себе літнє пальто, і який з хвилювання ніяк не міг упоратися з рукавом, у якому застрягла рука."], "p": 1550}, {"t": "text", "c": ["Крики й ревище реготу долинули ще й з іншого місця — а саме з лівого під’їзду, і, повернувши туди голову, Григорій Данилович побачив другу даму, в рожевій білизні.", "Та плигнула з бруку на хідник, прагнучи укритися в під’їзді, та струмінь публіки перепинав їй шлях, і бідолашна жертва свого легкодумства й пристрасти до убрань, ошукана фірмою поганця Фаґота, мріяла лише про одне — провалитися крізь землю.", "Міліціянт попрямував до бідолашної, свердлуючи повітря сюрчанням, а за міліціянтом швидкували якість превеселі молоді люди в кепках. Вони саме й видавали отой регіт та утютюкання."], "p": 1551}, {"t": "text", "c": ["Вусатий худий лихач підлетів до першої роздягненої і з розмаху осадив кощавого шкапуватого коняку. Обличчя вусаня радісно всміхалося."], "p": 1552}, {"t": "text", "c": ["Римський стукнув себе кулаком по голові, плюнув і відскочив від вікна."], "p": 1553}, {"t": "text", "c": ["Він посидів якийсь час край столу, наслухаючись до вулиці.", "Сюрчання в різних точках осягло найвищої сили, а потім стало вщухати.", "Скандал, на подив Римського, ліквідувавсь якось несподівано скоро."], "p": 1554}, {"t": "text", "c": ["Настала пора діяти, доводилось пити гіркотну чашу відповідальности.", "Апарати були полагоджені під час третього відділення, треба було дзвонити, повідомляти про те, що сталося, взивати допомоги, відбрехуватись, звалювати усе на Лиходєєва, вигороджувати самого себе й таке інше.", "Тьху ти, дияволе!", "Двічі засмучений директор клав руку на слухавку й двічі знімав.", "Аж раптом у мертвій тиші кабінету сам апарат гримнув дзвоном просто в обличчя фіндиректорові, і той стрепенувся й закляк.", "«Однак мені добряче розхиталися нерви», — подумав він і підніс слухавку.", "Відразу він відсахнувся від неї і став білішим від паперу.", "Тихий і водночас вкрадливий і розпусний жіночий голос шепнув до слухавки:"], "p": 1555}, {"t": "text", "c": ["— Не дзвони, Римський, ніде, лихо буде…"], "p": 1556}, {"t": "text", "c": ["Слухавка відразу спорожніла.", "Почувши мурашиння в спині, фіндиректор відклав слухавку й озирнувся чомусь на вікно за своїми плечима.", "Крізь рідкі й ще слабо вкриті зеленню віти клена він побачив місяця, що біг у прозорій хмаринці.", "Чомусь прикипівши до гілок, Римський дивився на них, і що більше він дивився, то дужче й дужче його проймав острах."], "p": 1557}, {"t": "text", "c": ["Зробивши над собою натугу, фіндиректор відвернувся нарешті від місячного вікна й підвівся.", "Жодної мови про те, щоб дзвонити, більше й бути не могло, і тепер фіндиректор думав лише про одне — як би йому мерщій піти з театру."], "p": 1558}, {"t": "text", "c": ["Він прислухався: будівля театру німувала.", "Римський збагнув, що він давно сам у цілому другому поверсі, і дитячий непереборний страх пройняв його на цю думку.", "Він без дрожу не міг подумати про те, що йому доведеться зараз йти самому порожніми коридорами й спускатися сходами.", "Він гарячково схопив зі столу гіпнотизерські червінці, сховав їх до портфеля й кахикнув, щоб хоч трішечки підбадьорити себе. Кашель вийшов хриплуватим, кволим."], "p": 1559}, {"t": "text", "c": ["І тут йому здалося, що з-під дверей кабінету потягло раптом гнилуватою вільготою. Дрожі пройшли спиною фіндиректора.", "А тут ще несподівано вдарив годинник і став видзвонювати північ. І навіть дзвін спричинив дрожі фіндиректорові. Та остаточно серце йому впало, коли він почув, що в замку дверей тихесенько повертається англійський ключ.", "Уп’явшись в портфеля вогкими, холодними руками, фіндиректор відчував, що, як іще трохи потриватиме цей шурхіт у шпарі, він не витримає й пронизливо заволає."], "p": 1560}, {"t": "text", "c": ["Нарешті двері поступилися чиїмось зусиллям, відхилилися, й до кабінету беззвучно увійшов Варенуха.", "Римський як стояв, так і сів у крісло, бо ноги йому підточилися. Набравши повітря в груди, він усміхнувся як ніби підлесливою усмішкою й тихо мовив: — Боже, як ти мене настрахав…"], "p": 1562}, {"t": "text", "c": ["Так, ця несподівана поява могла настрахати всякого, а все-таки водночас вона стала великою втіхою. Виткнувся хоч який кінчик у цій заплутаній справі. — Ну, кажи ж хутчій! Ну!", "Ну! — прохарчав Римський, хапаючи цей кінчик. — Що все це означає?!"], "p": 1564}, {"t": "text", "c": ["— Вибачай, будь ласка, — глухим голосом озвався прибулий, прихиляючи двері, — я думав, що ти вже пішов."], "p": 1565}, {"t": "text", "c": ["І Варенуха, не знімаючи кепки, пройшов до крісла й сів по другий бік столу."], "p": 1566}, {"t": "text", "c": ["Слід сказати, що у відповіді Варенухи позначилася легенька дивина, яка зразу шпигнула фіндиректора, своєю чутливістю здатного позмагатися із сейсмографом будь-якої з найкращих станцій світу.", "Як це воно так?", "Навіщо ж Варенуха йшов до кабінету фіндиректора, якщо думав, що його там немає?", "Адже він має свій кабінет. Це — перше. А друге: з якого б входу Варенуха не увійшов до будинку, він неминуче мав би перестрітися з одним із нічних вартових, а тим усім було оголошено, що Григорій Данилович на деякий час затримається в своєму кабінеті."], "p": 1567}, {"t": "text", "c": ["Та довше з приводу цієї дивини фіндиректор не став розмірковувати. Не до того було."], "p": 1568}, {"t": "text", "c": ["— Чого ж ти не задзвонив?", "Що означає уся ця веремія з Ялтою?"], "p": 1569}, {"t": "text", "c": ["— Ну, те, що я й казав, — прицмокнувши, як наче його непокоїв хворий зуб, відповів адміністратор, — знайшли його в корчмі в Пушкіні."], "p": 1570}, {"t": "text", "c": ["— Як в Пушкіні?", "Це під Москвою?", "А телеграми з Ялти?!"], "p": 1571}, {"t": "text", "c": ["— Яка там в біса Ялта!", "Напоїв пушкінського телеграфіста, і стали обидва бешкетувати, в тому й посилати телеграми з позначкою «Ялта»."], "p": 1572}, {"t": "text", "c": ["— Ага… Ага… Ну добре, добре… — не вимовив, а ніби проспівав Римський.", "Очі йому зажевріли жовтеньким світлом.", "У голові склалася святкова картина ганебного зняття Стьопи з роботи.", "Звільнення.", "Омріяне визволення фіндиректора від цього лиха в особі Лиходєєва!", "А може, Степан Богданович доб’ється й чогось гіршого від зняття… — Подробиці! — сказав Римський, стукнувши прес-пап’є об стіл."], "p": 1573}, {"t": "text", "c": ["І Варенуха заходився розповідати подробиці.", "Тільки-но він з’явився туди, куди був відряджений фіндиректором, його відразу прийняли й вислухали щонайуважніше.", "Ніхто, звісно, й думки не припускав, що Стьопа може бути в Ялті.", "Усі відразу ж погодилися з припущенням Варенухи, що Лиходєєв, звісно ж, у пушкінській «Ялті». — Де ж він тепер? — перебив адміністратора занепокоєний фіндиректор."], "p": 1575}, {"t": "text", "c": ["— Ну, де ж йому бути, — відповів, криво осміхнувшись, адміністратор, — натурально, у витверезнику."], "p": 1576}, {"t": "text", "c": ["— Ну й ну!", "Ай, спасибі!"], "p": 1577}, {"t": "text", "c": ["А Варенуха вів далі свою оповість. І що далі він оповідав, то яскравіше перед фіндиректором розгортався довжелезний ланцюг лиходєївських хамства й безчинств, і всяка наступна ланка в цьому ланцюгові була гіршою за попередню.", "Чого варт хоч би п’яний танок в обіймах з телеграфістом на галявині перед пушкінським телеграфом під звуки якоїсь гультяйської гармоніки! Гонитва за якимись громадянками, які верещали з жаху!", "Спроба побитися з буфетником у самій «Ялті». Розкидання зеленої цибулі підлогою цієї ж «Ялти».", "Розбиття восьми пляшок білого сухого «Ай-Даниля». Поламання лічильника шоферові таксівки, який не схотів подати Стьопі авто.", "Погроза заарештувати громадян, що намагалися припинити Стьопині паскудства…", "Словом кажучи, темний жах!"], "p": 1578}, {"t": "text", "c": ["Стьопа був добре знаним у театральних колах Москви, і всі знали, що людина ця — не гостинчик.", "Та все ж таки те, що розповідав адміністратор про нього, навіть і для Стьопи було занадто. Так, занадто. Збіса занадто…"], "p": 1579}, {"t": "text", "c": ["Колючі очі Римського через стіл уп’ялися в обличчя адміністратора, і що далі той говорив, то похмурішими ставали ті очі.", "Що життєвішими та барвистішими ставали ті гидкі подробиці, якими вснащав свою розповідь адміністратор, то менше йняв віри розповідачеві фіндиректор.", "Коли ж Варенуха повідомив, що Стьопа розперезавсь до того, що намагався чинити опір тим, хто приїхав по нього, щоб повернути його до Москви, фіндиректор вже твердо знав, що все, про що розповідає йому прибулий опівніч адміністратор, усе — брехня! Брехня від першого до останнього слова."], "p": 1580}, {"t": "text", "c": ["Варенуха не їздив до Пушкіна, і самого Стьопи в Пушкіні теж не було.", "Не було п’яного телеграфіста, не було побитих шибок у корчмі, Стьопу не в’язали мотузками… — нічого цього не було."], "p": 1581}, {"t": "text", "c": ["Скоро фіндиректор добрав тями, що адміністратор йому бреше, страх поповз його тілом, починаючи з ніг, і двічі знову ж таки почулося фіндиректорові, що потягло по підлозі гнилою малярійною вільготою.", "Ні на мить не зводячи очей з адміністратора, що якось дивно корчився в кріслі, увесь час намагаючись не виходити з-під блакитної тіні настільної лямпи, якось дивно затуляючись від світла жарівки, яке ніби заважало йому, газетою, — фіндиректор думав тільки про одне, що ж означає це все?", "Навіщо так зухвало бреше йому в порожньому й мовчазному будинку занадто припізнілий до нього адміністратор?", "І свідомість небезпеки, невідомої, але грізної небезпеки, стала морити душу фіндиректора.", "Удаючи, ніби не помічає адміністраторових викрутнів і його фокусів з газетою, фіндиректор розглядав його обличчя, майже вже не чуючи того, що молов Варенуха.", "Було дещо, що видавалося ще більш непоясненним, ніж не знати нащо вигадана наклепницька оповідка про пригоди в Пушкіні, і це дещо було переміною у зовнішності та в манерах адміністратора."], "p": 1582}, {"t": "text", "c": ["Хоч як той натягав качиного дашка кепки на очі, щоб кинути тінь на лице, хоч як крутив газетним аркушем, — фіндиректорові вдалося розгледіти величезний синець з правого боку обличчя, біля самого носа.", "Ще й надто, повнокровний зазвичай адміністратор був тепер блідий крейдяною нездоровою блідістю, а на шиї йому в задушливу ніч було навіщось намотане стареньке смугасте кашне.", "Якщо ж до цього докинути гидку манеру присисати та прицмокувати, що з’явилася в адміністратора за час його відсутности, різку зміну голосу, що став глухим та грубим, злодійкуватість та боягузливість в очах, — можна було сміливо сказати, що Іван Савелійович Варенуха зробився невпізнанним."], "p": 1583}, {"t": "text", "c": ["Щось іще жагуче непокоїло фіндиректора, а що саме, він не міг збагнути, хоч як натужував розпалений мозок, хоч як вдивлявся у Варенуху.", "Одне він міг твердити, що було щось небачене, неприродне в цьому сполученні адміністратора з добре знайомим кріслом."], "p": 1584}, {"t": "text", "c": ["— Ну, подужали зрештою, завантажили до машини, — гугонів Варенуха, визираючи з-за аркуша й долонею прикриваючи синця."], "p": 1585}, {"t": "text", "c": ["Римський раптом простягнув руку й ніби машинально долонею, і водночас граючи пальцями по столі, натиснув ґудзика електричного дзвінка й обмер."], "p": 1586}, {"t": "text", "c": ["У порожній будівлі неодмінно було б чути пронизливий сигнал.", "Та цього сигналу не приспіло, і ґудзик безживно вгруз у дошку столу. Ґудзик був мертвим, дзвінок зіпсований."], "p": 1587}, {"t": "text", "c": ["Хитрість фіндиректора не вислизнула від Варенухи, який спитав, сіпнувшись, причому в очах йому промайнув виразний злісний вогонь:"], "p": 1588}, {"t": "text", "c": ["— Ти чого дзвониш?"], "p": 1589}, {"t": "text", "c": ["— Машинально, — глухо відповів фіндиректор, відсмикнув руку і, своєю чергою, нетвердим голосом запитав: — Що це в тебе на обличчі? — Машину занесло, вдарився об ручку дверцят, — відповів Варенуха, відводячи очі."], "p": 1591}, {"t": "text", "c": ["«Бреше!» — скрикнув подумки фіндиректор. Аж тут очі йому округліли й стали геть безтямними, і він утупився у спинку крісла."], "p": 1592}, {"t": "text", "c": ["Позаду крісла, на підлозі, лежали дві перехрещені тіні, одна густіша й чорніша, друга слабка та сіра. Виразно було видно на підлозі тіньову спинку крісла та його шпилясті ніжки, але над спинкою не було тіньової голови Варенухи, як також під ніжками не було ніг адміністратора."], "p": 1593}, {"t": "text", "c": ["«Він не відкидає тіні!» — у відчаї подумки скрикнув Римський. Його пройняло дрожем."], "p": 1594}, {"t": "text", "c": ["Варенуха злодійкувато озирнувся, услід за безумним поглядом Римського, за спинку крісла, й збагнув, що його викрито."], "p": 1595}, {"t": "text", "c": ["Він підвівся з крісла (те саме зробив і фіндиректор) і відступив від столу на крок, стискаючи в руках портфеля."], "p": 1596}, {"t": "text", "c": ["— Здогадався, клятий!", "Завжди був тямучий, — злісно осміхнувшись просто у вічі фіндиректорові, проказав Варенуха, несподівано відскочив від крісла до дверей і швидко зсунув донизу ґудзик англійського замка.", "Фіндиректор у відчаї озирнувся, відступаючи до вікна, що вело до саду, і в цьому вікні, залитому місяцем, побачив обличчя голої дівиці, що припало до шиби, та її голу руку, яка просунулася до кватирки і якою вона силкувалася відімкнути нижню засувку. Верхня була вже відімкнена."], "p": 1597}, {"t": "text", "c": ["Римському здалося, що світло в настільній лямпі гасне й що письмовий стіл хилиться.", "Римського обдало крижаною хвилею, та, на щастя для себе, він поборов себе й не впав.", "Решток його сил стало на те, щоб шепнути, але не крикнути:"], "p": 1598}, {"t": "text", "c": ["— Рятуйте…"], "p": 1599}, {"t": "text", "c": ["Варенуха, чатуючи двері, підскакував біля них, подовгу застрягаючи в повітрі й колишучись у ньому. Скрюченими пальцями він вимахував у бік Римського, сичав і цмокав, підморгував дівиці у вікні."], "p": 1600}, {"t": "text", "c": ["Та заквапилася, встромила руду голову до кватирки, витягла скільки могла руку, нігтями стала дряпати нижній шпінґалет і трясти раму.", "Рука її стала видовжуватися, як ґумова, і взялася трупною пазеленню.", "Нарешті зелені пальці мертвої обхопили голівку шпінґалета, крутнули її, й рама стала прочинятися. Римський слабо скрикнув, притулився до стіни і портфеля виставив уперед, як щита.", "Він розумів, що прийшла його загибель."], "p": 1601}, {"t": "text", "c": ["Рама широко розчахнулася, та замість нічної свіжости та пахощів лип до кімнати увірвався запах льоху.", "Покійниця ступила на підвіконня. Римський виразно бачив плями тління на її персах."], "p": 1602}, {"t": "text", "c": ["І в цей час радісний несподіваний крик півня долинув із саду, з тієї низької будівлі за тиром, де утримувались птахи, що брали участь у програмах.", "Горластий учений півень сурмив, сповіщаючи, що до Москви зі сходу котиться світанок."], "p": 1603}, {"t": "text", "c": ["Дика лють спотворила лице дівиці, вона видала хриплу лайку, а Варенуха коло дверей зойкнув та звалився з повітря на підлогу."], "p": 1604}, {"t": "text", "c": ["Крик півня повторився, дівиця клацнула зубами, і руді коси їй стали дуба.", "З третім криком півня вона обернулася й вилетіла геть. І слідом за нею, підскочивши та витягшись горизонтально в повітрі, скидаючись на летючого купідона, виплив поволі у вікно через письмовий стіл Варенуха."], "p": 1605}, {"t": "text", "c": ["Сивий як сніг, без єдиної чорної волосини старий, який недавно ще був Римським, підбіг до дверей, відстібнув ґудзика, відчинив двері й кинувся бігти темним коридором.", "Біля повороту на сходи він, стогнучи з жаху, намацав вимикача; і сходи освітилися.", "На сходах, трясучись та здригаючись, старий впав, бо йому здалося, що на нього згори м’яко звалився Варенуха."], "p": 1606}, {"t": "text", "c": ["Збігши додолу, Римський побачив чергового, що заснув на стільці біля каси у вестибулі.", "Римський прокрався повз нього навшпиньки й вислизнув у головні двері.", "На вулиці йому дещо полегшало.", "Він настільки оговтався, що, хапаючись за голову, зумів зміркувати, що капелюх його залишився в кабінеті."], "p": 1607}, {"t": "text", "c": ["Само собою, що за ним він не повернувся, а задихаючись, побіг через широку вулицю до протилежного рогу біля кінотеатру, коло якого маячив червонястий тьмяний вогник.", "За хвилину він вже був біля нього. Ніхто не встиг перехопити машину."], "p": 1608}, {"t": "text", "c": ["— До кур’єрського ленінградського, дам на чай, — тяжко дихаючи й тримаючись за серце, проказав старий."], "p": 1609}, {"t": "text", "c": ["— У ґараж іду, — з ненавистю відповів шофер і відвернувся."], "p": 1610}, {"t": "text", "c": ["Тоді Римський розстібнув портфеля, витяг звідти п’ятдесят рублів і простягнув їх крізь прочинене переднє віконце шоферові."], "p": 1611}, {"t": "text", "c": ["За якусь мить машина двигтіла як вихор, летіла кільцем Садової.", "Їздця тіпало на сидінні, і в уламку дзеркала, повішеного перед шофером, Римський бачив то радісні шоферові очі, то безумні свої."], "p": 1612}, {"t": "text", "c": ["Вискочивши з машини перед будівлею вокзалу, Римський гукнув першій, що трапилася, людині в білому фартуху й з бляхою: — Першу категорію, один, тридцять дам, — жмакаючи, він діставав з портфеля червінці, — немає першої — другу, якщо нема, бери твердий."], "p": 1614}, {"t": "text", "c": ["Чоловік із бляхою, озираючись на освітлений годинник, рвав з рук Римського червінці."], "p": 1615}, {"t": "text", "c": ["За п’ять хвилин з-під скляного склепіння вокзалу щез кур’єрський і геть пропав у темряві. З ним разом пропав і Римський."], "p": 1616}]}