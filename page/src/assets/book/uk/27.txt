{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 27", "p": 3248}, {"t": "h2", "c": "Кінець квартири № 50", "p": 3249}, {"t": "text", "c": ["Коли Маргарита дійшла до останніх слів розділу «… Так зустрів світанок п’ятнадцятого нісана п’ятий прокуратор Юдеї Понтій Пилат», — настав ранок."], "p": 3368}, {"t": "text", "c": ["Чути було, як у подвір’ячку в гіллі верби та липи вели веселу, збуджену вранішню розмову горобці."], "p": 3369}, {"t": "text", "c": ["Маргарита підвелася з крісла, потяглася й лиш тепер відчула, як поламане її тіло та як вона хоче спати.", "Цікаво зазначити, що душа Маргарити була в повному порядку.", "Думки її не були в розброді, її зовсім не приголомшило, що вона провела ніч надприродно. Її не бентежили спогади про те, що вона була на балю в сатани, що якимось чудом майстра було повернуто їй, що з попелу постав роман, що все опинилося на своєму місці в підвалі в провулку, звідки було вигнано наклепника Альоїзія Могарича.", "Одне слово, знайомство з Воляндом не заподіяло їй жодної психічної шкоди. Усе було так, як ніби так і мало бути.", "Вона пішла до сусідньої кімнати, упевнилася в тому, що майстер спить міцним і спокійним сном, згасила непотрібну настільну лямпу й сама простяглася під протилежною стіною на канапці, вкритій старим розірваним простирадлом.", "За хвилину вона спала, але жодних снів того ранку не бачила.", "Мовчали кімнати в підвалі, мовчав увесь маленький будиночок забудовника, й тихо було в глухому провулку."], "p": 3370}, {"t": "text", "c": ["Та в цей час, тобто на світанку суботи, не спав цілий поверх в одній з московських установ, і вікна в ньому, що виходили на заллятий асфальтом великий майдан, якого спеціяльні машини, повільно роз’їжджаючи, з гуготінням щіткували, світилися повним світлом, яке прорізало світло сходу сонця."], "p": 3371}, {"t": "text", "c": ["Увесь поверх ходив коло слідства у справі Волянда, і лямпи цілу ніч світилися в десятьох кабінетах."], "p": 3372}, {"t": "text", "c": ["Власне кажучи, справа стала ясною вже з учорашнього дня, п’ятниці, коли довелося закрити Вар’єте внаслідок зникнення його адміністрації та інших безчинств, що скоїлися напередодні під час знаменитого сеансу чорної магії.", "Та річ у тім, що увесь час і безупинно надходив до безсонного поверху усе новий і новий матеріял."], "p": 3373}, {"t": "text", "c": ["Тепер слідству в цій дивній справі, що віддавала геть-чистим чортовинням, та ще з домішкою якихось гіпнотичних фокусів і цілком виразного криміналу, належало усі різнобічні та плутані події, що сталися в різних місцях Москви, зліпити до єдиної купи."], "p": 3374}, {"t": "text", "c": ["Першим, кому припало побувати в осяяному електрикою безсонному поверсі, був Аркадій Аполлонович Семплеяров, голова Акустичної комісії."], "p": 3375}, {"t": "text", "c": ["По обіді в п’ятницю, в квартирі його, що містилася в домі біля Кам’яного мосту, пролунав дзвінок, і чоловічий голос попросив до телефону Аркадія Аполлоновича.", "Дружина Аркадія Аполлоновича, яка підійшла до апарату, відповіла похмуро, що Аркадій Аполлонович нездужає, ліг спочивати й підійти до апарата не може. На запитання про те, звідки питають Аркадія Аполлоновича, голос у телефоні дуже коротко відповів, звідки."], "p": 3376}, {"t": "text", "c": ["— Одну секунду… зараз… одну хвилинку… — пробелькотіла зазвичай дуже пихата дружина голови Акустичної комісії і летом полетіла до спальні підіймати Аркадія Аполлоновича з ложа, на якому той лежав, зазнаючи пекельних гризот на спогади про вчорашній сеанс та нічний скандал, що супроводив вигнання з квартири саратовської його небіжки."], "p": 3377}, {"t": "text", "c": ["Щоправда, не за секунду, але навіть і не за хвилину, а за чверть хвилини Аркадій Аполлонович в одному капці на лівій нозі, в самій білизні, був уже при апараті й белькотів до нього: — Так, це я… Слухаю, слухаю…"], "p": 3379}, {"t": "text", "c": ["Дружина його, яка в ці миті забула про мерзенні злочини проти вірности, в яких небораку Аркадія Аполлоновича було викрито, з переляканим обличчям виглядала у двері коридору, тицькала капцем у повітря й шепотіла:"], "p": 3380}, {"t": "text", "c": ["— Капця узуй, капця… Ноги застудиш, — на що Аркадій Аполлонович, відмахуючись від дружини босою ногою та роблячи їй звірячі очі, белькотів у телефон: — Так, так, так, аякже, розумію… Зараз виїжджаю. Увесь вечір Аркадій Аполлонович пробув у тому самому поверсі, де провадилося слідство.", "Розмова була прикрою, безмір неприємною була розмова, бо довелося цілком відверто розповідати не лише про цей паскудний сеанс і бійку в ложі, але воднораз, що було насправді доконечно, і про Милицю Андріївну Покобатько з Єлоховської вулиці, і про саратовську небіжку, і про багато чого іще, про що розповідати спричиняло Аркадієві Аполлоновичу нестерпних мук."], "p": 3383}, {"t": "text", "c": ["Само собою зрозуміло, що свідчення Аркадія Аполлоновича, інтеліґентної і культурної людини, який був свідком паскудного сеансу, свідка тямущого й кваліфікованого, який добре описав і самого таємничого мага в масці, і двох його негідників-помічників, який прекрасно запам’ятав, що прізвище мага саме Волянд, — відчутно просунули слідство вперед.", "Зіставлення ж свідчень Аркадія Аполлоновича із свідченнями інших, серед яких були й декотрі дами, потерпілі після сеансу (та, у фіялковій білизні, що вразила Римського, і, о лихо, багато інших), і кур’єр Карпов, якого посилали до квартири № 50 на Садову вулицю, — власне, відразу ж встановило те місце, де належить шукати винуватця усіх цих пригод."], "p": 3384}, {"t": "text", "c": ["У квартирі № 50 побували, й не раз, і не тільки оглядали її надзвичайно ретельно, але й вистукували стіни в ній, оглядали коминкові димарі, шукали криївок.", "Та ба, усі ці заходи жодного наслідку не дали, й жодної з цих відвідин квартири в ній нікого виявити не вдалося, хоча й цілком зрозуміло було, що в квартирі хтось є, дарма що усі особи, яким так чи інакше належало відати питаннями про прибулих до Москви іноземних артистів, рішуче й категорично твердили, що ніякого чорного мага Волянда в Москві немає й бути не може."], "p": 3385}, {"t": "text", "c": ["Аніде він не зареєструвався по приїзді, нікому не являв свого пашпорта або інших яких паперів, контрактів чи договорів, і ніхто про нього нічого не чув!", "Завідувач програмного відділення Видовищної комісії Китайцев клявся й божився, що ніякої програми вистави жодного Волянда зниклий Стьопа Лиходєєв йому на затвердження не надсилав і нічого про приїзд такого Волянда Китайцеву не телефонував.", "Отож йому, Китайцеву, зовсім незрозуміло й невідомо, як ото у Вар’єте Стьопа міг допустити такий сеанс.", "Коли ж казали, що Аркадій Аполлонович на власні очі бачив цього мага на сеансі, Китайцев тільки розводив руками й підводив очі до неба.", "І вже по очах Китайцева можна було бачити й сміливо сказати, що він чистий, як кришталь."], "p": 3386}, {"t": "text", "c": ["Той самий Прохор Петрович, голова головної видовищної комісії…"], "p": 3387}, {"t": "text", "c": ["До речі: він повернувся до свого костюма негайно вслід по тому, як міліція увійшла до його кабінету, на несамовиту втіху Анни Ричардівни та на превеликий подив даремно потривоженої міліції.", "Іще до речі: повернувшись на своє місце, до свого сірого смугастого костюма, Прохор Петрович цілком схвалив усі резолюції, що їх наклав костюм під час його нетривалої відсутности."], "p": 3388}, {"t": "text", "c": ["…так от, той самий Прохор Петрович анічогісінько не знав про жодного Волянда."], "p": 3389}, {"t": "text", "c": ["Виходило щось, воля ваша, несусвітне: тисячі глядачів, увесь склад Вар’єте, нарешті, Семплеяров Аркадій Аполлонович, найосвіченіша людина, бачили цього мага, як також і його клятих асистентів, а проте ніде його знайти жодної можливости немає.", "Що ж, дозвольте вас запитати: він провалився, чи що, крізь землю відразу по своєму осоружному сеансі або ж, як твердять деякі, зовсім не приїжджав до Москви?", "Та якщо припустити перше, то без сумніву, що, провалюючись, він прихопив із собою весь провід адміністрації Вар’єте, а якщо друге, то чи не буде, що сама адміністрація злощасного театру, вчинивши передтим якусь капость (згадайте лишень розбиту шибку в кабінеті та поведінку Тузабубни), безслідно зникла з Москви."], "p": 3390}, {"t": "text", "c": ["Слід віддати належне тому, хто очолював слідство. Зниклого Римського розшукали з подивугідною швидкістю.", "Досить було лише зіставити поведінку Тузабубни біля таксомоторної стоянки коло кінематографа з деякими датами часу, як-от коли закінчився сеанс і коли саме міг щезнути Римський, щоб негайно надати телеграму до Ленінграда.", "За годину прийшла відповідь (надвечір п’ятниці), що Римського виявлено в номері чотириста дванадцятому готелю «Асторія», в четвертому поверсі, поруч із номером, де зупинився завідувач репертуару одного з московських театрів, що гастролював у той час в Ленінграді, в тому самому номері, де, як відомо, сіро-блакитні меблі з золотом і прекрасне ванне відділення."], "p": 3391}, {"t": "text", "c": ["Знайденого зачаєним в одежній шафі чотириста дванадцятого номера «Асторії» Римського було негайно заарештовано та допитано в тому ж Ленінграді.", "Відтак до Москви прийшла телеграма, яка сповіщала про те, що фіндиректор Вар’єте виявився в стані неосудности, що на запитання він путящих відповідей не дає або не бажає давати й просить лише про одне, щоб його сховали до броньованої камери й приставили до нього озброєну варту.", "З Москви телеграмою було наказано Римського під вартою допровадити до Москви, внаслідок чого Римський у п’ятницю увечері й виїхав під такою вартою з вечірнім потягом."], "p": 3392}, {"t": "text", "c": ["Надвечір тієї ж п’ятниці натрапили й на слід Лиходєєва.", "До всіх міст було розіслано телеграми із запитами про Лиходєєва, і з Ялти було одержано відповідь, що Лиходєєв був у Ялті, але вилетів аеропляном до Москви."], "p": 3393}, {"t": "text", "c": ["Єдиний, чийого сліду не вдалося впіймати, це сліду Варенухи.", "Знаний геть усій Москві славетний театральний адміністратор як у воду канув."], "p": 3394}, {"t": "text", "c": ["Тим часом довелося поратися з пригодами ще й в інших місцях Москви, поза театром Вар’єте.", "Довелося з’ясовувати надзвичайний випадок зі співом «Славноє море» службовцями (до речі: професорові Стравинському вдалося довести їх до пуття протягом двох годин часу якимись заштриками під шкіру), з особами, які втручали іншим особам або установам, видаючи за гроші, чорт зна що, а також з особами, потерпілими від таких втручень."], "p": 3395}, {"t": "text", "c": ["Як само собою зрозуміло, найбільш прикрим, найбільш скандальним та нерозв’язним з усіх цих випадків був випадок викрадення голови покійного літерата Берліоза впрост із труни у грибоєдівській залі, вчиненого серед білого дня."], "p": 3396}, {"t": "text", "c": ["Дванадцятеро чоловік провадили слідство, нанизуючи, немов на спицю, окаянні вічка цієї складної справи, розпорошені по всій Москві."], "p": 3397}, {"t": "text", "c": ["Один із слідчих прибув до клініки професора Стравинського й передусім попросив подати йому список тих осіб, що були доправлені до клініки протягом останніх трьох днів.", "Таким чином були виявлені Никанор Іванович Босой і бідолаха конферансьє, котрому відривали голову.", "Ними, втім, переймалися мало. Тепер вже легко було встановити, що ці двоє стали офірою тієї ж самої зграї, очолюваної тим таємничим магом.", "А от Іван Миколайович Бездомний слідчого зацікавив вкрай."], "p": 3398}, {"t": "text", "c": ["Двері Івасикової кімнати № 117-ї відчинилися надвечір п’ятниці, й до кімнати увійшов молодий, кругловидий, спокійний та лагідний в спілкуванні чоловік, зовсім не схожий на слідчого, а проте один з найкращих слідчих Москви.", "Він побачив на ліжку зблідлого й змарнілого хлопчину, з очима, в яких читалася відсутність інтересу до того, що діється довкола, які або зверталися десь у далечінь понад довкіллям, або усередину самого хлопця."], "p": 3399}, {"t": "text", "c": ["Слідчий лагідно відрекомендувався й сказав, що зайшов до Івана Миколайовича поговорити про позавчорашні пригоди на Патріярших ставах."], "p": 3400}, {"t": "text", "c": ["О, як тріюмфував би Іван, якби слідчий з’явився до нього дещо раніше, хоча б, скажімо, в ніч проти четверга, коли Іван бурхливо й палко домагався того, щоб вислухали його розповідь про Патріярші стави.", "Тепер збулася його мрія допомогти спіймати консультанта, йому не потрібно було ні по кого вже бігати, до нього самого прийшли саме з тим, щоб вислухати його повість про те, що сталося в середу ввечері."], "p": 3401}, {"t": "text", "c": ["Та ба, Івасик геть змінився за час, що проминув з моменту загибелі Берліоза. Він був ладен охоче й чемно відповідати на всі запитання слідчого, та збайдужілість чулася і в погляді Івана, і в його інтонаціях.", "Поета більше не проймала доля Берліоза."], "p": 3402}, {"t": "text", "c": ["Перед прибуттям слідчого Івасик дрімав лежачи, й перед ним проходили якісь видіння.", "Так, він бачив місто дивне, незбагненне, неіснуюче, з брилами мармуру, поточеними колонадами, з лиснючими на сонці дахами, з чорною й безжалісною вежею Антонія, з палацом на західному пагорку, зануреним по дахи у сливе тропічну зелень саду, з бронзовими, розпломенілими в заході сонця статуями над цією зеленню, він бачив римські, закуті в панцир, кентурії, що йшли попід мурами давнього міста."], "p": 3403}, {"t": "text", "c": ["У дрімоті перед Іваном поставала нерухома в кріслі людина, голена, з виснаженим жовтим обличчям, людина в білій мантії з червоною підбійкою, яка з ненавистю дивилася в розкішний та чужий сад.", "Бачив Іван і безлісний жовтий пагорб із спорожнілими стовпами з поперечинами."], "p": 3404}, {"t": "text", "c": ["А те, що сталося на Патріярших ставах, поета Івана Бездомного вже більше не обходило."], "p": 3405}, {"t": "text", "c": ["— Скажіть, Іване Миколайовичу, а ви-от самі як далеко були від турнікета, коли Берліоз звалився під трамвай?"], "p": 3406}, {"t": "text", "c": ["Ледь помітна байдужа усмішка чомусь торкнула губи Йвана, і він відповів:"], "p": 3407}, {"t": "text", "c": ["— Я був далеко. — А цей картатий був біля самого турнікета?"], "p": 3409}, {"t": "text", "c": ["— Ні, він сидів на лавочці неподалік."], "p": 3410}, {"t": "text", "c": ["— Ви добре пам’ятаєте, що він не підходив до турнікета в той момент, коли Берліоз впав?"], "p": 3411}, {"t": "text", "c": ["— Пам’ятаю.", "Не підходив.", "Він розвалившись сидів."], "p": 3412}, {"t": "text", "c": ["Ці запитання були останніми запитаннями слідчого.", "Після них він підвівся, простягнув руку Івасикові, побажав скоріше одужувати та висловив надію, що незабаром знову читатиме його вірші."], "p": 3413}, {"t": "text", "c": ["— Ні, — тихо відповів Іван, — я більше віршів писати не буду."], "p": 3414}, {"t": "text", "c": ["Слідчий чемно всміхнувся, дозволив собі висловити певність того, що поет тепер у стані деякої депресії, та що скоро це мине."], "p": 3415}, {"t": "text", "c": ["— Ні, — озвався Іван, дивлячись не на слідчого, а в далечінь, на примерклий обрій, — це мені ніколи не мине.", "Вірші, що я писав, — погані вірші, і я тепер це збагнув."], "p": 3416}, {"t": "text", "c": ["Слідчий пішов від Івасика, одержавши дуже важливий матеріял.", "Йдучи ниткою подій від кінця до початку, нарешті вдалося дістатися до того витоку, від якого пішли усі події.", "Слідчий не сумнівався в тому, що ці події почалися від вбивства на Патріярших.", "Звичайно, ні Івасик, ні цей картатий не штовхали під трамвай нещасного голову МАССОЛІТу, фізично, так би мовити, його падінню під колеса не сприяв ніхто. Та слідчий був певний того, що Берліоз кинувся під трамвай (або звалився під нього), бувши загіпнотизованим."], "p": 3417}, {"t": "text", "c": ["Так, матеріалу було вже чимало, й було відомо вже, кого й де ловити.", "Та річ у тім, що піймати жодним способом було годі.", "У тричі клятій квартирі № 50, безсумнівно, треба повторити, хтось-таки був.", "Часом ця квартира відповідала то тріскучим, то гугнявим голосом на телефонні дзвінки, іноді в квартирі відчиняли вікно, ще й надто, з неї чулися звуки патефона.", "А тим часом усякого разу, як її навідували, анікого в ній не виявлялося.", "А були там вже не раз, і різного часу доби. Та й цього замало, квартирою проходили із сіткою, перевіряючи усі кутки.", "Квартира була давно вже під підозрою. Чатували не тільки той шлях, що вів у двір крізь підворіття, але й чорний хід; ба більше, на даху біля димарів було поставлено варту.", "Так, квартира № 50 давала себе взнаки, а вдіяти з цим нічого не можна було."], "p": 3418}, {"t": "text", "c": ["Так справа тяглася до півночі з п’ятниці на суботу, коли барон Майґель, одягнений у вечірнє вбрання й лаковані туфлі, урочисто пройшов до квартири № 50 як гість.", "Чути було, як барона впустили до квартири. А вже за десять хвилин по тому, без усяких дзвінків, квартиру відвідали, та не тільки хазяїв у ній не знайшли, але, що було вже зовсім дивовижно, не знайшли в ній і ознак барона Майґеля."], "p": 3419}, {"t": "text", "c": ["Так от, як і було сказано, справа тяглася в такий спосіб до суботнього світанку.", "Тут додалися нові й дуже цікаві дані.", "На московському аеродромі здійснив посадку шестимісний пасажирський літак, що прилетів із Криму. Серед інших пасажирів з нього висадився один дивний пасажир. Це був молодий громадянин, що дико заріс щетиною, днів зо три не мився, зі збудженими й зляканими очима, без багажу й одягнений дещо химерно. Громадянин був у папасі, у бурці поверх нічної сорочки й синіх нічних шкіряних новеньких, щойно куплених пантофлях. Тільки-но він відокремився від драбинки, якою спускалися з кабіни літака, до нього підійшли.", "На цього громадянина вже чекали, й за якийсь час незабутній директор Вар’єте, Степан Богданович Лиходєєв, постав перед слідством.", "Він підсипав нових даних. Тепер стало ясно, що Волянд проник у Вар’єте в постаті артиста, загіпнотизувавши Стьопу Лиходєєва, а потім вхитрувався викинути цього самого Стьопу геть з Москви за Бог знає яку кількість кілометрів.", "Отож матеріялу додалося, та легше від цього не стало, а, мабуть, стало навіть дещо важче, бо очевидним ставало, що подужати таку особистість, яка витворює штуки, подібні до тієї, що її жертвою став Степан Богданович, буде не так вже й легко.", "До речі: Лиходєєва, на власне його прохання, було ув’язнено в надійній камері, і перед слідством постав Варенуха, щойно заарештований на своїй квартирі, до якої він повернувся після безвісної відсутности протягом майже двох діб."], "p": 3420}, {"t": "text", "c": ["Незважаючи на дану Азазеллові обітницю більше не брехати, адміністратор почав саме з брехні.", "Хоча, втім, за це дуже суворо його судити не можна. Адже Азазелло заборонив йому брехати й грубиянити телефоном, а в цьому разі адміністратор розмовляв без допомоги цього апарата.", "Блукаючи очима, Іван Савелійович заявляв, що вдень у четвер він у себе в кабінеті у Вар’єте сам-один напився п’яним, тоді кудись подався, а куди — не пам’ятає, десь ще пив старку, а де — не пам’ятає, десь валявся під парканом, а де — не пам’ятає знову ж таки.", "Лише після того, як адміністраторові сказали, що він своєю поведінкою, глупою й нерозсудливою, вадить слідству у важливій справі й за це, звичайно, відповідатиме, Варенуха розридався й зашепотів тремтливим голосом і озираючись, що він бреше винятково зі страху, побоюючись помсти Воляндівскої зграї, в руках якої він вже побував, і що він просить, благає, жадає бути замкненим у броньованій камері."], "p": 3421}, {"t": "text", "c": ["— Тьху ти чорт! От далася їм та броньована камера, — пробурчав один з тих, хто провадив слідство."], "p": 3422}, {"t": "text", "c": ["— Їх дуже настрахали ці негідники, — сказав той слідчий, що побував в Івасика."], "p": 3423}, {"t": "text", "c": ["Варенуху заспокоїли, як змогли, сказали, що вборонять його й без усякої камери, і відразу з’ясувалося, що жодної старки він під парканом не пив, а що били його двоє, один ікластий і рудий, а інший товстун…"], "p": 3424}, {"t": "text", "c": ["— Ах, схожий на кота?"], "p": 3425}, {"t": "text", "c": ["— Так, так, так, — шепотів, завмираючи з ляку й щомиті озираючись, адміністратор і викладав подальші подробиці того, як він проіснував близько двох днів у квартирі № 50 як упир-чигайло, як мало не став причиною загибелі фіндиректора Римського…"], "p": 3426}, {"t": "text", "c": ["Цієї часини уводили Римського, привезеного в ленінградському потягу.", "Однак цей психічно зруйнований сивий старий, що трусився зі страху, в якому дуже важко було впізнати колишнього фіндиректора, нізащо не хотів казати правду та виявився щодо цього дуже впертим. Римський стверджував, що жодної Гелли у вікні в себе в кабінеті вночі він не бачив, так само як і Варенухи, а просто йому зробилося недобре й у нестямі він виїхав до Ленінграда.", "Годі й казати, що свої свідкування хворий фіндиректор закінчив проханням про ув’язнення його в броньованій камері."], "p": 3427}, {"t": "text", "c": ["Анничку було заарештовано в той час, як та чинила спробу вручити касирці в універмазі на Арбаті десятидолярового папірця.", "Розповідь Аннички про людей, що вилітають з вікна будинку на Садовій і про підківку, яку Анничка, за її словами, підібрала з тим щоб передати до міліції, було вислухано уважно."], "p": 3428}, {"t": "text", "c": ["— Підківка справді була золота з діямантами? — запитували Анничку."], "p": 3429}, {"t": "text", "c": ["— Чи мені діямантів не знати, — відповідала Анничка."], "p": 3430}, {"t": "text", "c": ["— Але ж він вам дав червінці, як ви кажете?"], "p": 3431}, {"t": "text", "c": ["— Чи мені червінців не знати, — відповідала Анничка."], "p": 3432}, {"t": "text", "c": ["— Ну, а коли ж це вони на доляри перетворилися?"], "p": 3433}, {"t": "text", "c": ["— Нічого не знаю, які такі доляри, і не бачила я ніяких долярів, — верескливо відповідала Анничка, — ми в своєму праві!", "Нам дали нагороду, ми на неї ситець купуємо… — і тут стала гнути теревені про те, що вона не відповідає за домоуправління, яке завело в п’ятому поверсі нечисту силу, від якої життя немає."], "p": 3434}, {"t": "text", "c": ["Отут слідчий замахав на Анничку пером, бо вона порядно усім набридла, й написав їй перепустку геть на зеленому папірці, після чого, усім на втіху, Анничка зникла з будинку."], "p": 3435}, {"t": "text", "c": ["Потім валкою пішла ціла низка людей, і поміж них — Микола Іванович, щойно заарештований єдино через глупоту своєї заздрісної дружини, яка дала знати міліції над ранок про те, що її чоловік пропав.", "Микола Іванович не дуже здивував слідство, виклавши на стіл блазнівське посвідчення про те, що він провів час на балю в сатани. У своїх розповідях, як він возив повітрям на собі голу служницю Маргарити Миколаївни десь під усі чорти на річку купатися та про появу у вікні оголеної Маргарити Миколаївни, що передувало цьому, Микола Іванович дещо відступив від істини.", "Так, прикладом, він не вважав за потрібне згадати про те, що він з’явився до спальні з викинутою сорочкою в руках і що називав Наталю Венерою.", "З його слів виходило, що Наталя вилетіла з вікна, осідлала його й потягла геть з Москви…"], "p": 3436}, {"t": "text", "c": ["— Скоряючись насильству, мусив був піддатися, — розповідав Микола Іванович і закінчив свої вигадки проханням ані словом не сповіщати про це його дружині.", "Що й було йому обіцяне. Свідчення Миколи Івановича дало змогу встановити, що Маргарита Миколаївна, так само як також і її служниця Наталя зникли без жодного сліду.", "Було вжито заходів до того, щоб їх розшукати."], "p": 3438}, {"t": "text", "c": ["Так слідством, що не припинялося ані на секунду, й ознаменувався ранок суботнього дня.", "У місті тим часом виникали й розпливалися геть неймовірні чутки, в яких крихітна частка правди була приоздоблена розбуялою брехнею.", "Казали про те, що був сеанс у Вар’єте, після якого усі дві тисячі глядачів вискочили на вулицю в чому мати народила, що накрили друкарню фальшивих папірців чаклунського типу на Садовій вулиці, що якась зграя викрала п’ятьох завідувачів у секторі розваг, але що міліція їх відразу ж усіх знайшла, й багато чого іще, чого навіть повторювати нехіть."], "p": 3439}, {"t": "text", "c": ["Тим часом йшлося до обіду, і тоді там, де велося слідство, пролунав телефонний дзвінок.", "Із Садової сповіщали, що клята квартира знову подала знаки життя в ній.", "Було сказано, що в ній відчиняли вікна зсередини, що долинали із неї звуки піяніно та співу й що у вікні бачили чорного кота, що сидів на підвіконні й грівся на сонці."], "p": 3440}, {"t": "text", "c": ["Близько четвертої години спекотного дня велика компанія чоловіків, одягнених у цивільне, висадилася з трьох машин, трохи не доїхавши будинку № 302-біс на Садовій вулиці.", "Тут прибула велика група розділилася на дві менші, причому одна пройшла крізь підворіття будинку й двір впрост до шостого парадного, а друга виважила зазвичай заколочені маленькі дверцята, що вели до чорного ходу, і обидві стали підніматися різними сходами до квартири № 50."], "p": 3441}, {"t": "text", "c": ["У цей час Коров’єв і Азазелло, причому Коров’єв у звичайному своєму вбранні, а зовсім не у фрачному святковому, сиділи в їдальні квартири, докінчуючи сніданок.", "Волянд, своїм звичаєм, перебував у спальні, а де був кіт — невідомо.", "Але судячи з гуркоту каструль, що долітав з кухні, можна було припустити, що Бегемот був саме там, викидаючи штуки за своїм звичаєм — А що то за кроки такі на сходах? — запитав Коров’єв, граючи ложечкою у філіжанці з чорною кавою."], "p": 3443}, {"t": "text", "c": ["— А то нас заарештовувати йдуть, — відповів Азазелло й випив чарочку коньяку."], "p": 3444}, {"t": "text", "c": ["— А ну ж ну, — відповів на це Коров’єв."], "p": 3445}, {"t": "text", "c": ["Ті, що бралися парадними сходами, тим часом вже були на підійсті третього поверху. Там двоє якихось водопровідників порались з гармонікою парового опалення.", "Перехожі обмінялися з водопровідниками виразним поглядом."], "p": 3446}, {"t": "text", "c": ["— Усі вдома, — шепнув один з водопровідників, постукуючи молотком по трубі."], "p": 3447}, {"t": "text", "c": ["Тоді той, хто вів перед, відверто вийняв з-під пальта чорного мавзера, а інший, поруч з ним, — відмички.", "Взагалі, ті, хто йшов до квартири № 50 були споряджені як належить.", "Двоє з них мали в кишенях тонкі, легко розкидувані, шовкові сітки. Ще один — аркана, ще один — марлеві маски й ампули з хлороформом."], "p": 3448}, {"t": "text", "c": ["В одну секунду були відчинені парадні двері в квартиру № 50, і всі прибулі опинилися в передпокої, а тряскіт водночас дверей у кухні показав, що друга група з чорного ходу підійшла також вчасно."], "p": 3449}, {"t": "text", "c": ["Цього разу, якщо й не повна, та все-таки якась удача була наявною.", "Усіма кімнатами миттєво розсипалися люди та ніде нікого не знайшли, але зате в їдальні виявили залишки щойно, видати, полишеного сніданку, а у вітальні на коминковій полиці, поруч із кришталевою карафою, сидів здоровезний чорний кіт. Він тримав у своїх лапах примуса."], "p": 3450}, {"t": "text", "c": ["У цілковитому мовчанні прибулі до вітальні споглядали цього кота протягом досить тривалого часу."], "p": 3451}, {"t": "text", "c": ["— Еге ж… справді здорово… — шепнув один із прибулих."], "p": 3452}, {"t": "text", "c": ["— Не пустую, нікого не займаю, ладнаю примуса, — неприязно набурмосившись, промовив кіт, — і ще вважаю за обов’язок застерегти, що кіт стародавня й недоторканна тварина."], "p": 3453}, {"t": "text", "c": ["— Винятково чиста робота, — шепнув один із прибулих, а другий сказав гучно й виразно:"], "p": 3454}, {"t": "text", "c": ["— Ану ж, недоторканий черевомовний коте, ласкаво просимо сюди!"], "p": 3455}, {"t": "text", "c": ["Розпустилася й злетіла шовкова сітка, але той, хто кидав її, на превеликий подив усіх, схибив і зачепив нею тільки карафу, яка із дзвоном тут-таки й розбилася."], "p": 3456}, {"t": "text", "c": ["— Реміз! — заверещав кіт. — Ура! — і тут він, відставивши убік примуса, вихопив з-за спини бравнінґа.", "Він миттю націлив його на того, хто найближче стояв до нього, але в того раніше, ніж кіт встиг стрелити, в руці палахнуло вогнем, і разом з пострілом з мавзера кіт беркицьнувся сторчголов з коминкової полиці на підлогу, впустивши бравнінґа й кинувши примуса."], "p": 3457}, {"t": "text", "c": ["— От і по всьому, — кволим голосом сказав кіт і млосно розкинувся у кривавій калюжі, — відійдіть від мене на мить, дайте мені попрощатися із землею.", "О мій друже Азазелло! — простогнав кіт, сходячи кров’ю. — Де ти є? — Кіт завів пригаслі очі в керунку дверей до їдальні. — Ти не став мені на поміч в момент нерівного бою.", "Ти покинув бідного Бегемота, промінявши його на склянку — правда, дуже хорошого — коньяку!", "Ну що ж, хай моя смерть тяжитиме тобі совість, а я заповідаю тобі мого бравнінґа…"], "p": 3458}, {"t": "text", "c": ["— Сітку, сітку, сітку, — тривожно зашепотіли навкруг кота. Та сітка, чорт знає чого, зачепилася в когось у кишені й не полізла назовні."], "p": 3459}, {"t": "text", "c": ["— Єдине, що може врятувати смертельно пораненого кота, — промовив кіт, — це ковток бензину… — І, скориставшись замішанням, він приклався до круглого отвору в примусі й напився бензину.", "Цієї ж миті кров з-під верхньої лівої лапи перестала цебеніти. Кіт скочив живий та бадьорий, схопивши примуса під пахву, шугнув з ним назад на коминка, а звідти, роздираючи шпалери, поліз по стіні й секунди за дві опинився високо над прибулими, сидячи на металевому карнизі."], "p": 3460}, {"t": "text", "c": ["Умить руки вчепилися в ґардину й зірвали її разом з карнизом, через що сонце ринуло до затіненої кімнати.", "Та ані облудно одужалий кіт, ані примус не впали додолу.", "Кіт, не розлучаючись із примусом, схитрувався махнути повітрям і скочити на жирандолю, що висіла в центрі кімнати."], "p": 3461}, {"t": "text", "c": ["— Драбину! — крикнули знизу."], "p": 3462}, {"t": "text", "c": ["— Викликаю на дуель! — проверещав кіт, пролітаючи над головами на розгойданій жирандолі, й тут знову в лапах його опинився бравнінґ, а примуса він прилаштував між раменами жирандолі.", "Кіт прицілився і, літаючи немов вагадло, над головами прибулих, відкрив по них стрілянину.", "Гуркіт стряс квартиру.", "На підлогу полетіли кришталеві уламки з жирандолі, тріснуло зірками дзеркало на коминку, полетів тиньковий пил, заскакали по підлозі відпрацьовані гільзи, потріскались шибки у вікнах, з простреленого примуса стало чвіркати бензином. Тепер вже годі було казати про те, щоб узяти кота живцем, і прибулі влучно й оскаженіло стріляли йому у відповідь з мавзерів у голову, в живіт, у груди та в спину. Стрілянина спричинила паніку на асфальті у дворі."], "p": 3463}, {"t": "text", "c": ["Та тривала ця стрілянина дуже недовго й сама собою стала вщухати.", "Річ у тім, що ані котові, ані прибулим вона не спричинила жодної шкоди.", "Ніхто не виявився не лише вбитим, але навіть пораненим; усі, в тому й кіт, залишились цілком неушкодженими.", "Хтось із прибулих, на остаточний вже спробунок, випустив штук із п’ять у голову окаянній тварині, і кіт льотом відповів цілою обоймою. І знову ж те саме — жодного враження ні на кого це не справило.", "Кіт погойдувався в жирандолі, розмахи якої щораз зменшувались, дмухаючи чомусь у дуло бравнінґа та плюючи собі на лапу.", "В тих, хто безмовно стояв долі, на обличчях з’явився вираз цілковитої розгуби.", "То був єдиний, або один з єдиних, випадок, коли стрільба виявлялася цілком марною.", "Можна було, звичайно, припустити, що бравнінґ кота — який-небудь іграшковий, але про мавзери прибулих такого аж ніяк не можна було сказати.", "Перша ж рана кота, в чому, ясно, не було ані найменшого сумніву, була нічим іншим, як фокусом та свинячим удаванням, так само як і пиття бензину."], "p": 3464}, {"t": "text", "c": ["Зробили ще одну спробу доп’ясти кота.", "Було кинуто аркан, він зачепився за одну із свічок, жирандоля зірвалася.", "Удар її струснув, здавалося, увесь корпус будинку, та до пуття це не довело.", "Присутніх обдало скалками, а кіт перелетів повітрям і всівся високо під стелею на верхній частині золоченої рами коминкового дзеркала.", "Він ніде не збирався тікати й навіть, навпаки, сидячи у відносній безпеці, повів іще одну мову."], "p": 3465}, {"t": "text", "c": ["— Я ніяк не розумію, — казав він згори, — причин такого різкого поводження зі мною…"], "p": 3466}, {"t": "text", "c": ["І цю мову на самому початку перебив не знати звідки почутий тяжкий низький голос:"], "p": 3467}, {"t": "text", "c": ["— Що діється в квартирі?", "Мені заважають працювати."], "p": 3468}, {"t": "text", "c": ["Другий, неприємний і гугнявий голос озвався: — Ну, звісно, Бегемот, чорт його забирай!"], "p": 3470}, {"t": "text", "c": ["Третій, брязкучий, голос сказав: — Мессіре! Субота.", "Сонце схиляється.", "Нам пора."], "p": 3472}, {"t": "text", "c": ["— Вибачайте, не можу більше бесідувати, — сказав кіт з дзеркала, — нам пора.", "— Він пошпурив свого бравнінґа й вибив обидві шибки у вікні.", "Тоді плеснув додолу бензином, і той бензин сам собою спалахнув, викинувши хвилю полум’я під саму стелю."], "p": 3473}, {"t": "text", "c": ["Зайнялося якось незвичайно швидко й сильно, як не буває навіть при бензині.", "Відразу ж задиміли шпалери, зайнялася зірвана ґардина на підлозі й почали тліти рами в розбитих вікнах.", "Кіт спружинився, нявкнув, перемахнув з дзеркала на підвіконня й зник за ним разом із своїм примусом.", "Знадвору пролунали постріли.", "Чоловік, що сидів на залізній протипожежній драбині на рівні ювеліршиних кімнат, обстріляв кота, коли той перелітав з підвіконня на підвіконня, прямуючи до наріжної ринви будинку, збудованого, як було сказано, покоєм.", "По цій ринві кіт видерся на дах."], "p": 3474}, {"t": "text", "c": ["Там його, на жаль, так само марно обстріляла варта, що стерегла димарі, й кіт розтанув у призахідному сонці, яке заливало місто."], "p": 3475}, {"t": "text", "c": ["У квартирі цієї часини спалахнув паркет під ногами прибулих, і у вогні, на тому місці, де валявся з удаваною раною кіт, вилонився, дедалі більше густіючи, труп колишнього барона Майґеля із задертим догори підборіддям, із скляними очима.", "Витягти його вже не було аніякої змоги.", "Скакаючи розжахтілими паркетинами, ляскаючи долонями по задимілих плечах та грудях, ті, хто був у вітальні, відступали до кабінету та передпокою.", "Ті, хто були в їдальні та спальні, вибігли крізь коридор. Надбігли й ті, хто були на кухні, кинулись до передпокою.", "Вітальня вже була заповнена вогнем і димом.", "Хтось на ходу встиг накрутити телефонний номер пожежної частини, коротко крикнути до слухавки: — Садова, триста два-біс!"], "p": 3477}, {"t": "text", "c": ["Далі баритися було годі.", "Полум’я вихлиснуло до передпокою.", "Дихати стало тяжко."], "p": 3478}, {"t": "text", "c": ["Тільки-но з розбитих вікон зачарованої квартири вибило перші струмінці диму, у дворі почулися відчайдушні людські крики:"], "p": 3479}, {"t": "text", "c": ["— Пожежа, пожежа, горимо!"], "p": 3480}, {"t": "text", "c": ["У різних квартирах дому люди стали кричати до телефонів:"], "p": 3481}, {"t": "text", "c": ["— Садова!", "Садова, триста два-біс!"], "p": 3482}, {"t": "text", "c": ["У той час, як на Садовій почулися лячні серцю дзвонові бовкання на червоних довгастих пожежних машинах, що неслися з усіх частин міста, люди, що метушилися у дворі, бачили, як разом із димом з вікна п’ятого поверху вилетіли три темних, як здалося, чоловічих силуети та один силует оголеної жінки."], "p": 3483}]}