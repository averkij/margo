{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 26", "p": 3123}, {"t": "h2", "c": "Поховання", "p": 3124}, {"t": "text", "c": ["Могло статися, ці сутінки й були причиною того, що зовнішність прокуратора різко перемінилася.", "Він ніби на очах постарішав, згорбився, і, крім того, став бентежним.", "Одного разу він озирнувся й чогось здригнувся, кинувши погляд на порожнє крісло, на спинці якого лежав плащ.", "Надходила святкова ніч, вечірні тіні грали свою гру, і, мабуть, стомленому прокураторові привиділося, нібито хтось сидить у порожньому кріслі.", "Допустившись малодушности — поворушивши плащ, прокуратор полишив його й став снувати бальконом, то потираючи руки, то підбігаючи до столу й хапаючись за чашу, то зупиняючись і починаючи безтямно дивитися в мозаїку підлоги, неначе силячись прочитати в ній якісь письмена."], "p": 3125}, {"t": "text", "c": ["За сьогоднішній день вже вдруге на нього спала туга.", "Потираючи скроню, в якій від пекельного вранішнього болю залишився лише тупий, трохи скніючий спогад, прокуратор усе силкувався збагнути, в чому причина його душевних гризот.", "І швидко він зрозумів це, але посилкувався обманути себе.", "Йому ясно було, що сьогодні удень він щось безповоротно впустив, і тепер він упущене хоче виправити якимись дрібними й нікчемними, а головне, запізнілими діями.", "Омана ж самого себе полягала в тому, що прокуратор силкувався навіяти собі, що дії ці, теперішні, вечірні, є не менш важливими, ніж вранішній вирок.", "Та це дуже погано вдавалося прокураторові."], "p": 3126}, {"t": "text", "c": ["На одному з поворотів він рвучко зупинився й свиснув.", "У відповідь на цей посвист у сутінках загримів низький гавкіт, і з саду вискочив на балькон велетенський гостровухий пес сірої шерсти, в нашийнику із золоченими бляшками."], "p": 3127}, {"t": "text", "c": ["— Банґа, Банґа, — слабко викрикнув прокуратор."], "p": 3128}, {"t": "text", "c": ["Пес зіп’явсь на задні лапи, а передні поклав на плечі своєму хазяїнові, аж ледь не повалив на підлогу, й лизнув його в щоку.", "Прокуратор сів у крісло, Банґа, висунувши язика й часто дихаючи, влігся біля ніг хазяїна, причому радість в очах пса означала, що скінчилася гроза, єдине в світі, чого боявся безстрашний пес, а також і те, що він знову отут, поруч з тією людиною, яку любив, поважав і вважав наймогутнішою на світі, володарем усіх людей, завдяки якому й самого себе пес вважав за істоту привілейовану, вищу та особливу.", "Проте, влігшись біля ніг і навіть не дивлячись на свого хазяїна, а дивлячись у вечірній сад, пес відразу збагнув, що хазяїна його спостигло лихо.", "Тому він змінив позу, підвівся, зайшов збоку й передні лапи й голову поклав на коліна прокураторові, завозивши поли плаща мокрим піском.", "Ймовірно, дії Банґи мали означати, що він втішає свого хазяїна й нещастя готовий зустріти разом з ним.", "Це він намагався виказати й очима, скошуваними до хазяїна, і нашорошеними нагостреними вухами. Отак обидва вони, й пес і людина, що люблять одне одного, зустріли святкову ніч на бальконі."], "p": 3129}, {"t": "text", "c": ["У цей час гість прокуратора перебував у великих клопотах.", "Залишивши верхній майданчик саду перед бальконом, він сходами зійшов на наступну терасу саду, повернув праворуч і вийшов до казарм, розташованих на терені палацу.", "У цих казармах і були розквартировані ті дві кентурїї, що прийшли разом із прокуратором на свята до Єршалаїму, а також таємна варта прокуратора, командував якою цей самий гість.", "Гість пробув у казармах небагато часу, не більше десяти хвилин, але як минули ці десять хвилин, з обійстя казарм виїхали три вози, навантажені шанцевим реманентом і бочкою з водою.", "Підводи супроводжували п’ятнадцять чоловік у сірих плащах, верхові.", "У супроводі їх вози виїхали з обійстя палацу крізь задні ворота, узяли на захід, вийшли з брами в міському мурі й пішли стежиною спершу на Витлеємську дорогу, а далі нею на північ, дійшли до роздоріжжя при Гевронській брамі й тоді рушили Яффською дорогою, якою удень проходила процесія із засудженими на страту.", "Цієї пори вже було поночі й на обрії показався місяць."], "p": 3130}, {"t": "text", "c": ["Невдовзі після того, як виїхали підводи з командою, що їх супроводила, подався з обійстя палацу верхи й гість прокуратора, що перевдягся в темний поношений хітон.", "Гість попрямував не за місто, а до міста. За малу годину можна було бачити, як він під’їжджає до фортеці Антонія, розташованої на півночі й безпосередньо поблизу великого храму.", "У фортеці гість також пробув дуже недовго, а після слід його проявився в Нижньому Місті, в кривих його й плутаних вулицях. Сюди гість приїхав уже верхи на мулі."], "p": 3131}, {"t": "text", "c": ["Добре знаючи місто, гість легко розшукав ту вулицю, що йому була потрібна.", "Вона звалася Грецькою, тому що на ній містилося кілька грецьких крамниць, у тому числі одна, в якій торгували килимами.", "Саме біля цієї крамниці гість зупинив свого мула, зліз і прив’язав його до кільця при воротях.", "Крамниця була вже замкнена.", "Гість увійшов у хвіртку, притулену поруч із входом в крамницю, і потрапив до квадратного невеликого подвір’ячка, покоєм обставленого сараями.", "Повернувши у дворі за ріг, гість опинився біля кам’яної тераси житлового будинку, оповитої плющем, і обглянувся.", "І в будиночку, і в сараях було поночі, ще не засвічували вогню.", "Гість неголосно гукнув: — Низо!"], "p": 3133}, {"t": "text", "c": ["На погук цей рипнули двері, і у вечірньому присмерку на терасці з’явилася молода жінка без покривала.", "Вона схилилася над поручнями тераски, тривожно вдивляючись, бажаючи дізнатися, хто прийшов.", "Упізнавши прибульця, вона привітно всміхнулася йому, закивала головою, махнула рукою."], "p": 3134}, {"t": "text", "c": ["— Ти сама? — упівголоса грецькою запитав Афраній."], "p": 3135}, {"t": "text", "c": ["— Сама, — шепнула жінка на терасі. — Чоловік ранком поїхав до Кесарії, — тут жінка озирнулася на двері й пошепки додала: — Але служниця вдома. — Тут вона зробила жест, що означав — «заходьте».", "Афраній озирнувся й ступив на кам’яні сходи.", "По цьому і жінка, й він сховалися всередині будиночка."], "p": 3136}, {"t": "text", "c": ["В цієї жінки Афраній пробув зовсім вже коротко — ніяк не більше хвилин п’яти.", "Після того він залишив будинок і терасу, нижче насунув каптура на очі й вийшов на вулицю.", "У житлах цього часу вже засвічували світильники, передсвяткова товкотнеча була ще дуже великою, і Афраній на своєму мулі загубився у плині перехожих та вершників.", "Подальший його шлях нікому не відомий."], "p": 3137}, {"t": "text", "c": ["Жінка ж, що її Афраній називав Низа, залишившись самою, стала перевдягатися, причому дуже квапилася.", "Але, хай як важко було їй розшукувати потрібні їй речі в темній кімнаті, світильника вона не засвітила й служницю не покликала.", "Лише коли вона була готова і мала вже на голові темне покривало, в будиночку пролунав її голос: — Як мене хто питатиме, скажи, що я пішла в гостину до Енанти."], "p": 3139}, {"t": "text", "c": ["Почулося бурчання старої служниці в пітьмах: — До Енанти?", "Ох вже та Енанта!", "Бо ж заборонив чоловік ходити до неї!", "Звідниця вона, твоя Енанта! От скажу чоловікові… — Ну, ну, ну, замовкни, — озвалася Низа і, як тінь, вислизнула з будиночка.", "Сандалії Низи простукотіли по кам’яних плитах подвір’ячка.", "Служниця з бурчанням причинила двері на терасу.", "Низа залишила свій дім."], "p": 3142}, {"t": "text", "c": ["Того ж самого часу з іншого провулка в Нижньому Місті, провулка ламаного, що уступами збігав до одного з міських ставків, із хвіртки непоказного дому, що сліпим своїм боком виходив у провулок, а вікнами у двір, вийшов молодий, з охайно підстриженою борідкою чоловік у білому чистому кефі, що спадало на плечі, в новому святковому блакитному талліфі з китицями знизу та в новеньких рипучих сандаліях.", "Горбоносий красень, що причепурився до великого свята, йшов бадьоро, обганяючи перехожих, що поспішали додому до святкової трапези, дивився, як спалахувало одне вікно по одному.", "Молодий чоловік попрямував дорогою, що веде повз базар до палацу первосвященика Каїфи, розташованому при підніжжі храмового пагорка."], "p": 3143}, {"t": "text", "c": ["Згодом можна було бачити, як він входить до воріт двору Каїфи. А ще трохи згодом — як він залишає цей двір."], "p": 3144}, {"t": "text", "c": ["Після відвідин палацу, в якому вже палали світильники й смолоскипи, в якому йшла святкова метушня, молодий чоловік пішов ще бадьоріше, ще радісніше й поквапився назад до Нижнього Міста.", "На тому самому розі, де вулиця вливалася в базарну площу, в кипінні й товкотнечі його випередила як ніби танечною ходою легка жінка, що йшла в чорному покривалі, насунутому по самі очі.", "Обганяючи молодого красеня, ця жінка на мить відкинула покривало вище, кинула в бік молодика погляд, але не лише не сповільнила ходи, а й прискорила її, нібито намагаючись скритися від того, кого вона випередила."], "p": 3145}, {"t": "text", "c": ["Молодий чоловік не тільки помітив цю жінку, ні, він упізнав її, а впізнавши, здригнувся, зупинився, в зачудуванні дивлячись їй в спину, і прожогом кинувся їй навздогін.", "Мало не збивши з ніг якогось перехожого з глеком в руках, молодий чоловік наздогнав жінку, і, тяжко дихаючи від збентеження, озвав її: — Низо!"], "p": 3147}, {"t": "text", "c": ["Жінка обернулася, прищулилася, причому на обличчі її виказалася холодна досада, і сухо відповіла грецькою:"], "p": 3148}, {"t": "text", "c": ["— Ба, це ти, Юдо?", "А я тебе не впізнала відразу.", "А втім, це добре.", "В нас є прикмета, що той, кого не впізнають, стане багатим…"], "p": 3149}, {"t": "text", "c": ["Хвилюючись до того, що серце стало плигати, як птах під чорним покривалом, Юда пошепки, затинаючись, запитав, остерігаючись, щоб не почули перехожі: — Куди ж це ти йдеш, Низо?"], "p": 3151}, {"t": "text", "c": ["— А навіщо тобі це знати? — відповіла Низа, сповільнюючи ходу і згорда поглядаючи на Юду."], "p": 3152}, {"t": "text", "c": ["Тоді в голосі Юди почулися якісь дитячі інтонації, він зашепотів розгублено:"], "p": 3153}, {"t": "text", "c": ["— Але як же?.. Та ми ж умовилися.", "Я хотів зайти до тебе. Ти сказала, що увесь вечір будеш вдома…"], "p": 3154}, {"t": "text", "c": ["— Ах ні, ні, — відповіла Низа й капризно накопилила спідню губу, через що Юді здалося, що її обличчя, найвродливіше обличчя, яке він будь-коли бачив на світі, стало ще гарнішим, — мені стало нудно.", "У вас свято, а що ж накажеш робити мені?", "Сидіти й слухати, як ти зітхаєш на терасі?", "Та ще й боятися, що служниця розкаже про це чоловікові?", "Ні, ні, і я вирішила податися за місто слухати солов’їв."], "p": 3155}, {"t": "text", "c": ["— Як за місто? — запитав Юда розгублено. — Сама?"], "p": 3156}, {"t": "text", "c": ["— Звісно, сама, — відповіла Низа."], "p": 3157}, {"t": "text", "c": ["— Дозволь мені супроводити тебе, — задихаючись, попросив Юда.", "Думки його скаламутилися, він забув про всіх на світі й дивився благальними очима в блакитні очі Низи, які тепер здавалися чорними."], "p": 3158}, {"t": "text", "c": ["Низа нічого не відповіла й додала ходи."], "p": 3159}, {"t": "text", "c": ["— Що ж ти мовчиш, Низо? — жалібно запитав Юда, рівняючи з нею свою ходу."], "p": 3160}, {"t": "text", "c": ["— А мені не буде нудно з тобою? — раптом запитала Низа й зупинилася.", "Отут думки Юди зовсім змішалися."], "p": 3161}, {"t": "text", "c": ["— Ну, добре, — власкавилася нарешті Низа, — підемо."], "p": 3162}, {"t": "text", "c": ["— А куди, куди?"], "p": 3163}, {"t": "text", "c": ["— Стривай… зайдім до цього двірочка й умовимось, бо я боюся, що хто із знайомих побачить мене й тоді скажуть, що я була з коханцем на вулиці."], "p": 3164}, {"t": "text", "c": ["І тут на базарі не стало Низи та Юди. Вони шепотілися у підворітті якогось двору."], "p": 3165}, {"t": "text", "c": ["— Йди до маслинового маєтку, — шепотіла Низа, натягаючи покривало на очі й відвертаючись від якогось чоловіка, що з відром входив у підворіття, — до Гетсиманії, за Кедрон, зрозумів?"], "p": 3166}, {"t": "text", "c": ["— Так, так, так."], "p": 3167}, {"t": "text", "c": ["— Я піду передом, — вела далі Низа, — але ти не йтимеш за мною слідком, а відстанеш від мене. Я вийду передом… Як перейдеш струмок… ти знаєш, де ґрота? — Знаю, знаю…"], "p": 3169}, {"t": "text", "c": ["— Підеш повз олійню нагору та повертай до ґрота.", "Я буду там.", "Та не здумай іти зараз за мною, май терпіння, зажди тут. — І з цими словами Низа вийшла з підворіття, начебто й не розмовляла з Юдою."], "p": 3170}, {"t": "text", "c": ["Юда постояв якийсь час один, силкуючись зібрати докупи думки, що розбігалися.", "Серед них була думка про те, як йому пояснити свою відсутність на святковій трапезі в рідних.", "Юда стояв і вигадував якусь брехню, але в збентеженні нічого до пуття не обміркував і не наготував, і його ноги самі без його волі винесли його з підворіття геть."], "p": 3171}, {"t": "text", "c": ["Тепер він змінив свій шлях, він не прямував вже до Нижнього Міста, а повернувся назад до палацу Каїфи. Тепер Юда погано бачив довкілля.", "Свято вже увійшло до міста.", "Тепер круг Юди у вікнах не тільки блискотіли вогні, але вже чулися славослів’я.", "Останні спізнілі гнали осликів, підхльостували їх, кричали на них.", "Ноги самі несли Юду, і він не помітив, як повз нього пролетіли омшілі страхітні вежі Антонія, він не чув суремного ревіння в фортеці, жодної уваги не звернув на кінного римського патруля зі смолоскипом, що заливав тривожним світлом його шлях.", "Проминувши вежу, Юда, повернувшись, побачив, що в моторошній височині над храмом зайнялися два гігантські п’ятисвічники.", "Але й їх Юда розгледів неясно, йому здалося, що над Єршалаїмом засвітилися десять небачених розмірів лямпад, що змагаються зі світлом єдиної лямпади, яка дедалі вище сходила над Єршалаїмом, — лямпади місяця.", "Тепер Юді все було байдуже, він прямував до Гетсиманської брами, він хотів мерщій залишити місто.", "Часом йому здавалося, що поперед нього, серед спин та облич перехожих, мигтить танцююча фігурка, веде його за собою.", "Та це була омана — Юда розумів, що Низа далеко випередила його.", "Юда пробіг повз міняльних лавок, потрапив нарешті до Гетсиманської брами.", "У ній, згоряючи з нетерпіння, він усе-таки змушений був затриматися.", "До міста входили верблюди, слідом за ними в’їхав військовий сирійський патруль, якого Юда подумки прокляв… Та все доходить краю. Нетерпеливий Юда був уже поза міським муром.", "По ліву руку від себе Юда побачив маленький цвинтар, край нього кілька смугастих наметів прочан.", "Перетнувши курну дорогу, залиту місяцем, Юда кинувся до кедронського струмка, з тим щоб його перетнути.", "Вода тихо дзюрчала в Юди під ногами. Перескакуючи з каменя на камінь, він нарешті вибрався на протилежний гетсиманський берег і з великою радістю побачив, що дорога попід садами тут порожня.", "Неподалік вже виднілися напівзруйновані ворота маслинового маєтку."], "p": 3173}, {"t": "text", "c": ["Після задушливого міста Юду вразили дурманливі пахощі весняної ночі. Із саду крізь огорожу виливалася хвиля запахів миртів та акацій з гетсиманских левад."], "p": 3174}, {"t": "text", "c": ["Воріт ніхто не чатував, нікого в них не було, і за кілька хвилин Юда вже біг під таємничою тінню крислатих величезних олив.", "Дорога вела угору. Юда піднімався, тяжко дихаючи, часом потрапляючи з пітьми у візерунчасті місячні килими, що нагадали йому ті килими, що їх він бачив у крамниці в ревнивого чоловіка Низи.", "За якийсь час майнула по ліву руку в Юди, на леваді, олійня з тяжким кам’яним колесом і купа якихось бочок.", "У саду нікого не було. Роботи скінчилися по заході сонця. У саду не було ані душі, і тепер над Юдою гриміли й заливалися хори солов’їв."], "p": 3175}, {"t": "text", "c": ["Мета Юди була близько.", "Він знав, що праворуч у пітьмах зараз буде чути тихий шепіт струмка у ґроті.", "Так і сталося, він почув його. Ставало дедалі прохолодніше."], "p": 3176}, {"t": "text", "c": ["Тоді він сповільнив ходу і неголосно гукнув: — Низо!"], "p": 3178}, {"t": "text", "c": ["Та замість Низи, відліпившись від грубого стовбура оливи, на дорогу вискочила чоловіча кремезна фігура, й щось блиснуло їй в руці й нараз згасло."], "p": 3179}, {"t": "text", "c": ["Юда, слабко скрикнувши, сахнувся назад, але другий чоловік перепинив йому шлях."], "p": 3182}, {"t": "text", "c": ["Перший, що був спереду, запитав Юду: — Скільки узяв тепер? Кажи, як хочеш зберегти життя! Надія спалахнула в серці Юди, і він у відчаї скричав: — Тридцять тетрадрахм! Тридцять тетрадрахм!", "Усе, що одержав, маю при собі.", "Ось гроші!", "Беріть, але віддайте життя!"], "p": 3186}, {"t": "text", "c": ["Чоловік спереду миттю вихопив з рук Юди кошеля.", "І тої ж миті за спиною в Юди злетів ніж, як блискавка, й ударив закоханого під лопатку.", "Юду жбурнуло вперед, і руки зі скрюченими пальцями він викинув у повітря. Передній чоловік піймав Юду на свого ножа й по руків’я всадив його в серце Юди."], "p": 3187}, {"t": "text", "c": ["— Ни… зо… — не своїм, високим і чистим молодим голосом, а голосом низьким і докірливим промовив Юда й більше не видав ані звуку.", "Тіло його з такою силою вдарилося об землю, що вона загула."], "p": 3188}, {"t": "text", "c": ["Тоді третя фігура з’явилася на дорозі. Цей третій був у плащі з каптуром."], "p": 3189}, {"t": "text", "c": ["— Не баріться, — наказав він.", "Убивці швидко впакували кошіль разом із запискою, поданою третім, у шкіру й перехрестили її мотузкою.", "Другий засунув згортка за пазуху, і затим обидва вбивці кинулися з дороги в боки, темрява їх з’їла між оливами.", "А третій присів навпочіпки біля вбитого й заглянув йому в обличчя.", "У затінку воно видалося споглядачеві білим, як крейда, і якимось натхненно вродливим.", "За кілька секунд нікого з живих на дорозі не було.", "Бездиханне тіло лежало з розкинутими руками. Ліва ступня потрапила в місячну пляму, так що ясно було видно кожен ремінець сандалії."], "p": 3190}, {"t": "text", "c": ["Увесь Гетсиманський сад цього часу гримів солов’їним співом.", "Куди попрямували двоє, що зарізали Юду, не знає ніхто, але шлях третього чоловіка в каптурі відомий. Залишивши стежину, він кинувся в хащу оливкових дерев, пробираючись до півдня.", "Він переліз через огорожу саду віддалік від головних воріт, у південному куті його, там, де повипадали верхні камені кладки. Незабаром він був на березі Кедрона.", "Тоді він увійшов у воду й пробирався якийсь час водою, доки не побачив поодаль силуети двох коней і людини при них.", "Коні також стояли в струмку. Вода струменіла, омиваючи їхні копита.", "Коновід сів на одного з коней, чоловік у каптурі підхопився на другого, і неквапно вони обоє пішли потоком, і чутно було, як хрумтіло каміння під копитами коней.", "Потім вершники виїхали з води, вибралися на єршалаїмський берег і пішли ходою попід муром міста.", "Тут коновід відокремився, поскакав уперед і зник з очей, а чоловік у каптурі зупинив коня, зліз із нього на безлюдній дорозі, зняв свого плаща, вивернув його сподом наверх, видобув з-під плаща плаского шолома без оперення, надягнув його.", "Тепер на коня підхопився чоловік у військовій хламиді та з коротким мечем на стегні.", "Він торкнув повід, і гарячий кавалерійський кінь пішов клусом, трясучи вершника.", "Шлях був недалекий — вершник під’їжджав до південної брами Єршалаїму."], "p": 3191}, {"t": "text", "c": ["Під аркою брами танцювало й скакало неспокійне полум’я смолоскипів.", "Вартові вояки з другої кентурії Блискавичного леґіону сиділи на кам’яних лавах, граючи в кості.", "Побачивши прибулого військового, вояки підхопилися з місць, військовий махнув їм рукою й в’їхав до міста."], "p": 3192}, {"t": "text", "c": ["Місто було залите святковими вогнями. В усіх вікнах вигравало полум’я світильників, і звідусіль, зливаючись у нестрункий хор, лунали славослів’я.", "Зрідка зазираючи у вікна, що виходять на вулицю, вершник міг бачити людей за святковим столом, на якому лежало м’ясо козеняти, стояли чаші з вином між мисками з гіркими травами.", "Насвистуючи якусь тиху пісеньку, вершник неквапним клусом пробирався пустельними вулицями Нижнього Міста, прямуючи до Антонієвої вежі, зрідка поглядаючи на ніде не бачені у світі п’ятисвічники, що палали над храмом, чи на місяця, що висів ще вище від п’ятисвічників."], "p": 3193}, {"t": "text", "c": ["Палац Ирода Великого не брав жодної участи у святкуванні великодньої ночі.", "У заплічних покоях палацу, звернених на південь, де розмістилися офіцери римської когорти й леґат леґіону, світилися вогні, там почувався якийсь рух і життя, передня ж частина, парадна, де був єдиний і невільний мешканець палацу — прокуратор, — уся вона, зі своїми колонадами й золотими статуями, немов осліпла під ярим місяцем.", "Тут, усередині палацу, панували морок і тиша.", "І до середини прокуратор, як і казав Афранієві, піти не побажав.", "Він звелів постіль налаштувати на бальконі, там де обідав, а ранком провадив допит.", "Прокуратор ліг на приготовлене ложе, та сон не забажав прийти до нього.", "Нагий місяць висів високо в чистому небі, і прокуратор не зводив з нього очей протягом декількох годин."], "p": 3194}, {"t": "text", "c": ["Десь опівночі сон нарешті зглянувся на ігемона.", "Гарячково позіхнувши, прокуратор розстібнув і скинув плаща, зняв ременя з широким сталевим ножем у піхвах, що оперізував сорочку, поклав його в крісло край ложа, скинув сандалії і потягнувся.", "Банґа негайно піднявся до нього на постіль і ліг поруч, голова до голови, і прокуратор, поклавши собаці руку на шию, склепив нарешті очі.", "Лише тоді заснув і пес."], "p": 3195}, {"t": "text", "c": ["Ложе було в півмороку, закрите від місяця колоною, але від сходів ґанку до постелі пролягла місячна стяга.", "І тільки-но прокуратор втратив зв’язок із тим, що було околом нього на яві, він відразу рушив світним шляхом і пішов ним угору просто до місяця.", "Він навіть розсміявся уві сні зі щастя, так усе склалося чудово й неповторно на просвітчастій блакитній дорозі. Він йшов у супроводі Банґи, а поруч із ним йшов бурлака філософ.", "Вони сперечалися про щось дуже складне й важливе, причому ніхто з них не міг передужати іншого.", "Вони ні в чому не годилися один з одним, і через те їхня суперечка була особливо цікавою й нескінченною.", "Само собою зрозуміло, що сьогоднішня страта виявилася справжнісіньким непорозумінням — бо ж ось він, філософ, що видумав таку неймовірно безглузду річ, нібито усі люди добрі, йшов поруч, отже, він був живий.", "І, звичайно, зовсім жахно було б навіть помислити про те, що таку людину можна стратити.", "Страти не було! Не було!", "От у чому розкіш цієї подорожі угору сходами місяця."], "p": 3196}, {"t": "text", "c": ["Вільного часу було стільки, скільки потрібно, а гроза буде тільки надвечір, і боягузтво, безперечно, одна з найстрашніших вад. Так казав Єшуа Га-Ноцри.", "Ні, філософе, я тобі заперечую: це найстрашніша вада."], "p": 3197}, {"t": "text", "c": ["От, хоча б, не вбоявся ж теперішній прокуратор Юдеї, а колишній трибун у леґіоні, тоді, в Долині Дів, коли люті германці ледь не загризли Щуробоя-Велетня.", "Та даруйте мені, філософе! Невже ж ви, при вашому розумі припускаєтеся думки, що через людину, яка скоїла злочин проти кесаря, погубить свою кар’єру прокуратор Юдеї? — Так, так, — стогнав і схлипував уві сні Пилат."], "p": 3199}, {"t": "text", "c": ["Звісно, погубить.", "Ранком би ще не погубив, а тепер, уночі, зваживши усе, ладний погубити.", "Він піде на все, щоб врятувати від страти геть ні в чому не винного безумного мрійника й лікаря!"], "p": 3200}, {"t": "text", "c": ["— Нам тепер бути завжди разом, — казав йому уві сні обідраний філософ-бурлака, який невідь-звідки постав на дорозі вершникові із золотим списом. — Як один — то, отже, відразу ж і другий!", "Пом’януть мене, — відразу пом’януть і тебе!", "Мене — підкидька, сина невідомих батьків, і тебе — сина короля-звіздаря й дочки мірошника, красуні Пили."], "p": 3201}, {"t": "text", "c": ["— Так, то ти ж не забудь, пом’яни мене, сина звіздаря, — просив уві сні Пилат.", "І, заручившись уві сні кивком жебрака з Ен-Сариду, що йшов поруч із ним, жорстокий прокуратор Юдеї з радощів плакав і сміявся уві сні."], "p": 3202}, {"t": "text", "c": ["Усе це було хороше, та тим жахливішим було пробудження ігемона.", "Банґа загарчав на місяця, і слизька, немов накатана маслом блакитна дорога перед прокуратором провалилася.", "Він розплющив очі, й перше, що пригадав, це те, що страта була.", "Перше, що зробив прокуратор, це навиклим жестом вхопився за нашийника Банґи, а тоді хворими очима став шукати місяця і побачив, що він трохи відійшов убік і посріблився.", "Його світло перебивало неприємне, неспокійне світло, що грало перед самими очима.", "В руках кентуріона Щуробоя палав і чадів смолоскип.", "Щуробій з острахом і люттю дивився скоса на небезпечного звіра, який налаштувався до скоку."], "p": 3203}, {"t": "text", "c": ["— Не займай, Банґо, — сказав прокуратор хворим голосом і кашлянув. Затуляючись від полум’я рукою, він казав далі: — І вночі, й при місяці мені немає спокою.", "О боги!", "Ви теж маєте кепську посаду, Марку.", "Вояків ви калічите…"], "p": 3204}, {"t": "text", "c": ["З шаленим здумінням Марк дивився на прокуратора, і той отямився.", "Щоб залагодити пусті слова, вимовлені вві сні, прокуратор сказав:"], "p": 3205}, {"t": "text", "c": ["— Не ображайтеся, кентуріоне, моє становище, кажу, іще гірше.", "Чого вам треба? — До вас начальник таємної варти, — спокійно сповістив Марк."], "p": 3207}, {"t": "text", "c": ["— Просіть, просіть, — прочищаючи горло кашлем, наказав прокуратор і став босими ногами намацувати сандалії.", "Полум’я заграло на колонах, застукотіли каліґи кентуріона по мозаїці.", "Кентуріон вийшов до саду."], "p": 3208}, {"t": "text", "c": ["— І при місяці мені немає спокою, — скрипнувши зубами, сам собі проказав прокуратор."], "p": 3209}, {"t": "text", "c": ["На бальконі замість кентуріона з’явився чоловік у каптурі."], "p": 3210}, {"t": "text", "c": ["— Банґо, не займай, — тихо сказав прокуратор і стиснув потилицю пса."], "p": 3211}, {"t": "text", "c": ["Перш ніж почати розмову, Афраній, за своїм звичаєм, озирнувся й відійшов у тінь і, впевнившись, що, окрім Банґи, зайвих на бальконі немає, тихо сказав:"], "p": 3212}, {"t": "text", "c": ["— Прошу віддати мене до суду, прокураторе. Ви мали рацію.", "Я не зумів уберегти Юду з Киріяту, його зарізали.", "Прошу суду й відставки."], "p": 3213}, {"t": "text", "c": ["Афранієві здалося, що на нього дивляться четверо очей — собачі й вовчі."], "p": 3214}, {"t": "text", "c": ["Афраній витяг з-під хламиди зашкарублого від крови кошеля, запечатаного двома печатями."], "p": 3215}, {"t": "text", "c": ["— Ось цього гамана з грішми підкинули вбивці до дому первосвященика.", "Кров на цьому гамані — кров Юди з Киріяту."], "p": 3216}, {"t": "text", "c": ["— Скільки там, цікаво? — запитав Пилат, схиляючись до мішка."], "p": 3217}, {"t": "text", "c": ["— Тридцять тетрадрахм."], "p": 3218}, {"t": "text", "c": ["Прокуратор всміхнувся й сказав: — Мало."], "p": 3220}, {"t": "text", "c": ["Афраній мовчав."], "p": 3221}, {"t": "text", "c": ["— Де забитий?"], "p": 3222}, {"t": "text", "c": ["— Цього я не знаю, — із спокійною гідністю відповів чоловік, який ніколи не розлучався зі своїм каптуром, — сьогодні рано почнемо розшук."], "p": 3223}, {"t": "text", "c": ["Прокуратор здригнувся, полишив ремінь сандалії, який ніяк не застібався."], "p": 3224}, {"t": "text", "c": ["— Та ви напевно знаєте, що його вбито? На це прокуратор одержав суху відповідь: — Я, прокураторе, п’ятнадцять років на роботі в Юдеї.", "Я почав службу за Валерія Ґрата.", "Мені не конче бачити трупа для того, щоб сказати, що людину забито, й от я вам доповідаю, що того, якого йменували Юдою з міста Киріяту, кілька годин тому зарізано."], "p": 3227}, {"t": "text", "c": ["— Пробачте мені, Афранію, — відповів Пилат, — я ще не прокинувся гаразд, через те й сказав так.", "Я сплю погано, — прокуратор всміхнувся, — усе бачу уві сні місячний промінь.", "Так кумедно, уявіть. Неначе я гуляю цим променем.", "Отже, я бажав би знати ваші пропозиції в цій справі. Де ви збираєтеся його шукати?", "Сідайте, начальнику таємної служби."], "p": 3228}, {"t": "text", "c": ["Афраній вклонився, підсунув крісло ближче до ліжка й сів, брязнувши мечем."], "p": 3229}, {"t": "text", "c": ["— Я збираюся його шукати неподалік олійниці в Гетсиманському саду."], "p": 3230}, {"t": "text", "c": ["— Так, так.", "А чому саме там?"], "p": 3231}, {"t": "text", "c": ["— Ігемоне, на мої міркування, Юду вбито не в самому Єршалаїмі й не десь далеко від нього. Його вбито під Єршалаїмом."], "p": 3232}, {"t": "text", "c": ["— Вважаю вас одним з найвизначніших знавців своєї справи.", "Я не знаю, втім, як стоять справи в Римі, але в колоніях рівного вам немає. Поясніть, чому? — У жодному разі не припускаюся думки, — казав неголосно Афраній, — про те, що Юда дався в руки якимось підозрілим людям у міській смузі.", "На вулиці не зарізати тихцем. Отже його мали заманити деінде до підвалу.", "Та служба вже шукала його в Нижньому Місті і, без сумніву, знайшла б.", "Та його немає в місті, за це даю поруку. Якби його забили далеко від міста, цей пакунок з грішми не можна було б підкинути так швидко.", "Його вбито поблизу міста.", "Його зуміли виманити за місто."], "p": 3234}, {"t": "text", "c": ["— Не втямлю, яким чином це можна було зробити."], "p": 3235}, {"t": "text", "c": ["— Так, прокураторе, це найскладніше питання у всій справі, й навіть я не знаю, чи вдасться мені його розв’язати."], "p": 3236}, {"t": "text", "c": ["— Справді, загадково!", "Святкового вечора вірний іде не знати навіщо за місто, покинувши пасхальну трапезу, і там гине.", "Хто й чим міг його звабити?", "Чи не зробила цього жінка? — раптом натхненно запитав прокуратор."], "p": 3237}, {"t": "text", "c": ["Афраній відповідав спокійно й вагомо: — Жодним побитом, прокураторе.", "Така можливість цілком виключається.", "Слід міркувати логічно. Хто був зацікавлений в загибелі Юди?", "Якісь мандрівні фантазери, якийсь гурток, у якому передовсім не було жодних жінок.", "Щоб оженитися, прокураторе, потрібні гроші, щоб сплодити на світ людину, потрібні вони ж, але щоб зарізати людину за допомогою жінки, потрібні дуже великі гроші, а в жодних бурлак їх немає.", "Жінки не було в цій справі, прокураторе.", "Ба більше скажу, що таке тлумачення вбивства може лише збивати зі сліду, вадити слідству й плутати мене."], "p": 3239}, {"t": "text", "c": ["— Я бачу, ви маєте цілковиту рацію, Афранію, — казав Пилат, — та я лише дозволив собі висловити своє припущення."], "p": 3240}, {"t": "text", "c": ["— Воно, на жаль, помилкове."], "p": 3241}, {"t": "text", "c": ["— То що ж, що ж тоді? — вигукнув прокуратор, із жадібною цікавістю вдивляючись в обличчя Афранія."], "p": 3242}, {"t": "text", "c": ["— Я гадаю, що це усе ті ж самі гроші."], "p": 3243}, {"t": "text", "c": ["— Чудова думка!", "Та хто й за що міг запропонувати йому гроші вночі за містом?"], "p": 3244}, {"t": "text", "c": ["— О ні, прокураторе, не так.", "Маю єдине припущення, і якщо воно хибне, то інших пояснень я, певно, не знайду. — Афраній нахилився ближче до прокуратора й пошепки доказав: — Юда хотів заховати свої гроші у відлюдній, одному йому відомій місцині."], "p": 3245}, {"t": "text", "c": ["— Дуже витончене пояснення.", "Так, знати, справа й стояла.", "Тепер я вас розумію: його виманили не люди, а його власна думка.", "Так, так, саме так."], "p": 3246}, {"t": "text", "c": ["— Так. Юда був недовірливим. Він ховав гроші від людей."], "p": 3247}, {"t": "text", "c": ["— То ви сказали в Гетсиманії.", "А чому саме там ви маєте намір шукати його — цього я, сказати правду, не розумію."], "p": 3248}, {"t": "text", "c": ["— О, прокураторе, це найпростіше.", "Ніхто не ховатиме гроші на шляхах, на відкритих та порожніх місцях.", "Юда не був ні на дорозі до Геврона, ні на дорозі до Витанії.", "Він мусив бути в захищеному відлюдному місці з деревами.", "Це так просто. А таких інших місць, окрім Гетсиманії, під Єршалаїмом немає.", "Далеко він податися не міг."], "p": 3249}, {"t": "text", "c": ["— Ви цілком переконали мене.", "Отже, що робити тепер?"], "p": 3250}, {"t": "text", "c": ["— Я негайно почну шукати вбивць, які вистежили Юду за містом, а сам тим часом, як уже доповідав вам, піду під суд."], "p": 3251}, {"t": "text", "c": ["— За що?"], "p": 3252}, {"t": "text", "c": ["— Моя варта впустила його увечері на базарі після того, як він залишив палац Каїфи.", "Як це сталося, не втямлю.", "Такого ще не було на моєму віку.", "Його було узято під нагляд відразу по нашій розмові. Але в районі базару він переклався десь, зробив такого дивного гака, що безслідно зник."], "p": 3253}, {"t": "text", "c": ["— Так.", "Оголошую вам, що не вважаю за потрібне віддавати вас до суду.", "Ви зробили усе, що могли, і ніхто у світі, — тут прокуратор усміхнувся, — не зумів би зробити більше вашого!", "Дайте нагінки сищикам, що впустили Юду. Та й тут, застерігаю вас, я не хтів би, щоб стягнення було хоч скільки-небудь суворим.", "Врешті-решт ми зробили все, щоб подбати про цього негідника!", "А до речі, я забув запитати, — прокуратор потер лоба, — як вони вхитрилися підкинути гроші Каїфі?"], "p": 3254}, {"t": "text", "c": ["— Бачите, прокураторе… Це не так вже й складно.", "Месники пройшли до тилу палацу Каїфи, там де провулок панує над заднім обійстям. Вони перекинули пакунок через паркан."], "p": 3255}, {"t": "text", "c": ["— Із запискою?"], "p": 3256}, {"t": "text", "c": ["— Так, саме як ви передбачали, прокураторе.", "Та, втім, — тут Афраній зірвав печать з пакунка й показав його нутро Пилатові."], "p": 3257}, {"t": "text", "c": ["— Схаменіться, що ви робите, Афранію, печаті ж бо, певно, храмові!"], "p": 3258}, {"t": "text", "c": ["— Прокураторові не варто непокоїти себе цим питанням, — відповів Афраній, згортаючи пакунок."], "p": 3259}, {"t": "text", "c": ["— Невже ж ви маєте усі печаті? — розсміявшись, запитав Пилат."], "p": 3260}, {"t": "text", "c": ["— Інакше бути не може, прокураторе, — без усякого сміху, дуже суворо відповідав Афраній."], "p": 3261}, {"t": "text", "c": ["— Уявляю, що було в Каїфи."], "p": 3262}, {"t": "text", "c": ["— Так, прокураторе, це викликало дуже велике занепокоєння.", "Мене вони запросили негайно."], "p": 3263}, {"t": "text", "c": ["Навіть у напівтемряві було видно, як виблискують очі Пилата."], "p": 3264}, {"t": "text", "c": ["— Се цікаво, цікаво…"], "p": 3265}, {"t": "text", "c": ["— Насмілюсь заперечити, прокураторе, се не було цікаво.", "Премарудна та превиснажна справа.", "На моє запитання, чи не сплачувались кому гроші в палаці Каїфи, мені сказали категорично, що цього не було."], "p": 3266}, {"t": "text", "c": ["— Ах так?", "Ну що ж, не сплачувались, то й не сплачувались.", "Тим складніше буде знайти вбивць."], "p": 3267}, {"t": "text", "c": ["— Саме так, прокураторе."], "p": 3268}, {"t": "text", "c": ["— Так, Афранію, ось що раптом спало мені на думку: чи не заподіяв він собі смерть?"], "p": 3269}, {"t": "text", "c": ["— О ні, прокураторе, — навіть відкинувшись з подиву в кріслі, відповів Афраній, — пробачте мені, але це абсолютно неймовірно."], "p": 3270}, {"t": "text", "c": ["— Ах, у цьому місті все ймовірно!", "Ладний битися, що найближчого часу слава про це поповзе по всьому місту."], "p": 3271}, {"t": "text", "c": ["Тут Афраній метнув у прокуратора свій погляд, замислився й відповів: — Таке може статися, прокураторе."], "p": 3273}, {"t": "text", "c": ["Прокуратор, видно, не міг розстатися з цим питанням про вбивство людини з Киріяту, хоча й так вже усе було ясно, і запитав навіть дещо мрійливо:"], "p": 3274}, {"t": "text", "c": ["— А я бажав би бачити, як вони вбивали його."], "p": 3275}, {"t": "text", "c": ["— Вбито його з надзвичайною майстерністю, прокураторе, — відповів Афраній, дещо іронічно поглядаючи на прокуратора."], "p": 3276}, {"t": "text", "c": ["— Звідки ж ви й про це знаєте?"], "p": 3277}, {"t": "text", "c": ["— Рачте звернути увагу на мішка, прокураторе, — відказав Афраній, — ручаюся вам за те, що кров Юди линула хвилею.", "Мені траплялося бачити вбитих, прокураторе, на своєму віку!"], "p": 3278}, {"t": "text", "c": ["— Отже він, певна річ, не встане?"], "p": 3279}, {"t": "text", "c": ["— Ні, прокураторе, він встане, — відповів, посміхаючись філософічно, Афраній, — коли сурма Месії, на якого тут чекають, пролунає над ним.", "Але раніше він не встане!"], "p": 3280}, {"t": "text", "c": ["— Годі, Афранію! Цю справу з’ясовано.", "Перейдімо до поховання."], "p": 3281}, {"t": "text", "c": ["— Страчених поховано, прокураторе."], "p": 3282}, {"t": "text", "c": ["— О Афранію, віддати вас до суду було б злочином.", "Ви гідні найвищої нагороди.", "Як воно було?"], "p": 3283}, {"t": "text", "c": ["Афраній став розповідати й розповів, що в той час, як він сам розслідував справу Юди, команда таємної варти, керована його помічником, дісталася пагорка, коли настав вечір.", "Одного тіла на вершині вона не виявила.", "Пилат здригнувся, сказав хрипко: — Ах, як же я цього не передбачив!"], "p": 3285}, {"t": "text", "c": ["— Не варто турбуватися, прокураторе, — сказав Афраній і вів оповідь далі. Тіла Дисмаса й Ґестаса з повидзьобуваними хижими птахами очима підняли й негайно кинулися на пошуки третього тіла.", "Його віднайшли дуже скоро.", "Якийсь чоловік…"], "p": 3286}, {"t": "text", "c": ["— Левій Матвій, — не запитально, а радше ствердно сказав Пилат."], "p": 3287}, {"t": "text", "c": ["— Так, прокураторе…"], "p": 3288}, {"t": "text", "c": ["Левій Матвій ховався в печері на північному схилі Лисого Черепа, дожидаючись сутінок.", "Голе тіло Єшуа Га-Ноцри було з ним.", "Коли варта увійшла до печери зі смолоскипом, Левій запав у розпуку та лють.", "Він кричав про те, що не скоїв жодного злочину, і що всякий, згідно із законом, має право поховати страченого злочинця, як побажає.", "Левій Матвій казав, що не хоче розлучитися з цим тілом.", "Він був збуджений, вигукував щось недоладне, то благав, то погрожував і проклинав…"], "p": 3289}, {"t": "text", "c": ["— Його довелося схопити? — похмуро спитав Пилат."], "p": 3290}, {"t": "text", "c": ["— Ні, прокураторе, ні, — дуже заспокійливо відповів Афраній, — зарозумілого безумця вдалося вгамувати, пояснивши, що тіло буде поховано."], "p": 3291}, {"t": "text", "c": ["Левій, усвідомивши сказане, затих, але заявив, що нікуди не піде й бажає взяти участь у похороні.", "Він сказав, що не піде, навіть як його стануть вбивати, й навіть пропонував на цю мету хлібного ножа, якого мав при собі."], "p": 3292}, {"t": "text", "c": ["— Його вигнали? — здушеним голосом запитав Пилат."], "p": 3293}, {"t": "text", "c": ["— Ні, прокураторе, ні. Мій помічник дозволив йому взяти участь у похованні."], "p": 3294}, {"t": "text", "c": ["— Хто з ваших помічників керував цим? — запитав Пилат."], "p": 3295}, {"t": "text", "c": ["— Толмай, — відповів Афраній і додав тривожно: — Може він допустився помилки?"], "p": 3296}, {"t": "text", "c": ["— Кажіть далі, — відповів Пилат, — помилки не було.", "Я взагалі починаю потроху губитися, Афранію, я, здається, маю діло з людиною, яка ніколи не робить помилок. Ця людина — ви."], "p": 3297}, {"t": "text", "c": ["Левія Матвія узяли до воза разом з тілами страчених і за якісь дві години вони досягли безлюдної ущелини на північ від Єршалаїму.", "Там команда, працюючи позмінно, протягом години викопала глибоку яму і в ній поховала трьох страчених."], "p": 3298}, {"t": "text", "c": ["— Голими?"], "p": 3299}, {"t": "text", "c": ["— Ні, прокураторе, — команда узяла із собою на цю мету хітони.", "На пальці похованим було надіто кільця. Єшуа з одною насічкою, Дисмасові з двома й Ґестасові з трьома.", "Яму закрито, привернуто камінням.", "Пізнавальний знак Толмаєві відомий."], "p": 3300}, {"t": "text", "c": ["— Ах, якби я міг передбачити! — зморщившись, промовив Пилат. — Адже мені треба було побачити цього Левія Матвія… — Він тут, прокураторе! Пилат, широко розширивши очі, дивився якийсь час на Афранія, а тоді сказав так: — Дякую вам за усе, що зроблено в цій справі. Прошу вас завтра прислати до мене Толмая, оголосити йому заздалегідь, що я задоволений ним, а вас, Афранію, — тут прокуратор дістав з кишені череса, що лежав на столі, персня й подав його начальникові таємної служби — прошу прийняти це на згадку. Афраній вклонився, сказав:"], "p": 3305}, {"t": "text", "c": ["— Велика честь, прокураторе."], "p": 3306}, {"t": "text", "c": ["— Команді, що провела поховання, прошу видати нагороди.", "Сищикам, які впустили Юду — догану.", "А Левія Матвія зараз до мене.", "Мені потрібні подробиці в справі Єшуа."], "p": 3307}, {"t": "text", "c": ["— Слухаю, прокураторе, — озвався Афраній і став відступати й кланятися, а прокуратор плеснув у долоні й заволав:"], "p": 3308}, {"t": "text", "c": ["— До мене, сюди! Світильника в колонаду!"], "p": 3309}, {"t": "text", "c": ["Афраній вже йшов до саду, а за спиною Пилата в руках служників вже мерехтіли вогні.", "Три світильники на столі з’явилися перед прокуратором, і місячна ніч відразу відступила до саду, немовби Афраній повів її за собою.", "Замість Афранія на бальконі постала маленька й худа людина поруч із велетенським кентуріоном. Цей другий, вловивши погляд прокуратора, відразу відступив до саду й зник."], "p": 3310}, {"t": "text", "c": ["Прокуратор вивчав прибулу людину пожадними й трохи сполошеними очима. Так дивляться на того, про кого чули багато та хто нарешті з’явився."], "p": 3311}, {"t": "text", "c": ["Прибулий чоловік, років під сорок, був чорним, обірваним, обліпленим засохлим багном, дивився вовкувато, спідлоба.", "Словом кажучи, він був дуже непоказним і радше скидався на міського жебрака, яких чимало юрмиться не терасах храму або на базарах галасливого й брудного Нижнього Міста."], "p": 3312}, {"t": "text", "c": ["Мовчання тривало довго, і порушено воно було дивною поведінкою приведеного до Пилата.", "Він перемінився в лиці, хитнувся і, якби не вхопився брудною рукою за край столу, впав би."], "p": 3313}, {"t": "text", "c": ["— Чого це ти? — запитав його Пилат."], "p": 3314}, {"t": "text", "c": ["— Нічого, — відповів Левій Матвій і зробив такий рух, наче щось проковтнув.", "Худа, гола, брудна шия його здулася й знову спала."], "p": 3315}, {"t": "text", "c": ["— Чого ти, відповідай, — повторив Пилат."], "p": 3316}, {"t": "text", "c": ["— Я втомився, — відповів Левій і понуро поглянув у підлогу. — Сядь, — промовив Пилат і вказав на крісло."], "p": 3318}, {"t": "text", "c": ["Левій недовірливо поглянув на прокуратора, рушив до крісла, злякано поглянув на золоті бильця та сів не в крісло, а поруч із ним."], "p": 3319}, {"t": "text", "c": ["— Поясни, чому сів не в крісло? — запитав Пилат."], "p": 3320}, {"t": "text", "c": ["— Я брудний, я його завожу, — сказав Левій, дивлячись у землю."], "p": 3321}, {"t": "text", "c": ["— Зараз тобі дадуть їсти."], "p": 3322}, {"t": "text", "c": ["— Я не хочу їсти, — відповів Левій."], "p": 3323}, {"t": "text", "c": ["— Навіщо ж брехати? — запитав тихо Пилат. — Ти ж, певно, не їв цілий день, а може навіть більше.", "Ну, добре, не їж.", "Я прикликав тебе, щоб ти мені показав ножа, який був при тобі."], "p": 3324}, {"t": "text", "c": ["— Вояки відібрали його мені, як заводили сюди, — відповів Левій і додав понуро: — Ви мені його поверніть, мені його треба віддати хазяїнові, я його вкрав."], "p": 3325}, {"t": "text", "c": ["— Навіщо?"], "p": 3326}, {"t": "text", "c": ["— Щоб мотузки перерізати, — відповів Левій."], "p": 3327}, {"t": "text", "c": ["— Марк! — крикнув прокуратор, і кентуріон ступив під колони.", "— Ножа його мені дайте."], "p": 3328}, {"t": "text", "c": ["Кентуріон вийняв з одного з двох чохлів на поясі брудного хлібного ножа й подав його прокураторові, а сам відійшов."], "p": 3329}, {"t": "text", "c": ["— А в кого взяв ножа?"], "p": 3330}, {"t": "text", "c": ["— У хлібній крамниці біля Гевронської брами, як увійти до міста, зразу ліворуч."], "p": 3331}, {"t": "text", "c": ["Пилат подивився на широке лезо, спробував пальцем, чи гострий ніж, навіщось, і сказав:"], "p": 3332}, {"t": "text", "c": ["— За ножа не турбуйся, ножа повернуть до крамниці.", "А тепер мені треба друге: покажи хартію, яку ти носиш із собою та де записані слова Єшуа."], "p": 3333}, {"t": "text", "c": ["Левій з ненавистю поглянув на Пилата й всміхнувся такою недоброю усмішкою, що обличчя його спотворилося внівець."], "p": 3334}, {"t": "text", "c": ["— Усе хочете відібрати? І останнє, що маю? — спитав він. — Я не сказав тобі — віддай, — відповів Пилат, — я сказав — покажи."], "p": 3336}, {"t": "text", "c": ["Левій покопирсався за пазухою й витяг сувій пергамену.", "Пилат узяв його, розгорнув, розстелив між вогнями і, щулячись, став вивчати малорозбірливі чорнильні знаки.", "Трудно було зрозуміти ці кострубаті рядки, і Пилат морщився й схилявся до самого пергамену, водив пальцем рядками.", "Йому вдалося однак розібрати, що записане являє собою незв’язний ланцюг якихось висловів, якихось дат, господарчих нотаток та поетичних уривків. Дещо Пилат прочитав: «Смерти немає… Учора ми їли солодкі весняні бакуроти…»", "Ґримасуючи від натуги, Пилат мружився, читав: «Ми побачимо чисту річку життя… Людство споглядатиме на сонце крізь прозорий кристал…»", "Тут Пилат здригнувся. В останніх рядках пергамену він розібрав слова: «… більшої вади… боягузтво»."], "p": 3337}, {"t": "text", "c": ["Пилат згорнув пергамен і рвучким рухом подав його Левієві."], "p": 3338}, {"t": "text", "c": ["— Візьми, — сказав він і, помовчавши, додав: — Ти, як бачу, книжна людина, й годі тобі, самотньому, ходити в жебрацькій одежі без притулку.", "Я маю в Кесарії велику бібліотеку, я дуже багатий і хочу взяти тебе на службу.", "Ти будеш розбирати і зберігати папіруси, будеш ситий та вбраний."], "p": 3339}, {"t": "text", "c": ["Левій підвівся й відповів:"], "p": 3340}, {"t": "text", "c": ["— Ні, я не хочу."], "p": 3341}, {"t": "text", "c": ["— Чому? — темніючи на лиці, спитав прокуратор. — Я тобі неприємний, ти мене боїшся?"], "p": 3342}, {"t": "text", "c": ["Та сама негарна усмішка спотворила обличчя Левія, і він сказав:"], "p": 3343}, {"t": "text", "c": ["— Ні, тому що ти боятимешся мене.", "Тобі не так вже легко буде дивитися мені у вічі після того, як ти його вбив."], "p": 3344}, {"t": "text", "c": ["— Мовчи, — відповів Пилат, — візьми грошей."], "p": 3345}, {"t": "text", "c": ["Левій заперечно похитав головою, а прокуратор вів далі:"], "p": 3346}, {"t": "text", "c": ["— Ти, знаю, вважаєш себе учнем Єшуа, та я тобі скажу, що ти не засвоїв нічого з того, чого він тебе навчав.", "Бо якби це було так, ти доконче взяв би в мене що-небудь.", "Май на увазі, що він перед смертю сказав, що нікого не винує, — Пилат значущо підніс пальця, обличчя Пилата сіпалося. — І сам він неодмінно узяв би що-небудь.", "Ти жорстокий, а той жорстоким не був.", "Де тобі податися?"], "p": 3347}, {"t": "text", "c": ["Левій раптом наблизився до столу, сперся об нього обома руками і, дивлячись розпломенілими очима на прокуратора, зашепотів йому: — Ти, ігемоне, знай, що я в Єршалаїмі заріжу одну людину.", "Мені хочеться тобі це сказати, щоб ти знав, що крови ще буде."], "p": 3349}, {"t": "text", "c": ["— Я також знаю, що вона іще буде, — відповів Пилат, — своїми словами ти мене не здивував.", "Ти, звичайно, хочеш зарізати мене?"], "p": 3350}, {"t": "text", "c": ["— Тебе мені зарізати не вдасться, — відповів Левій, ошкірившись та осміхаючись, — я не така вже недоумкувата людина, щоб на це розраховувати, але я заріжу Юду з Киріята, я присвячу цьому решту свого життя."], "p": 3351}, {"t": "text", "c": ["Тут насолода з’явилася в очах прокуратора, й він, підманивши до себе пальцем Левія Матвія, сказав:"], "p": 3352}, {"t": "text", "c": ["— Цього тобі зробити не вдасться, ти себе не турбуй.", "Юду цієї ночі вже зарізали."], "p": 3353}, {"t": "text", "c": ["Левій відскочив від столу, дико озираючись, і скрикнув: — Хто це зробив?"], "p": 3355}, {"t": "text", "c": ["— Не будь заздрісним, — ошкірившись, відповів Пилат і потер руки, — боюся, мав він прихильників і окрім тебе."], "p": 3356}, {"t": "text", "c": ["— Хто це зробив? — пошепки повторив Левій."], "p": 3357}, {"t": "text", "c": ["Пилат відповів йому: — Це зробив я."], "p": 3359}, {"t": "text", "c": ["Левій розтулив рота, дико поглянув на прокуратора, а той сказав:"], "p": 3360}, {"t": "text", "c": ["— Цього, звичайно, замало, зробленого, та усе-таки це зробив я. — І додав: — Ну, а тепер візьмеш що-небудь?"], "p": 3361}, {"t": "text", "c": ["Левій подумав, злагіднішав і нарешті сказав:"], "p": 3362}, {"t": "text", "c": ["— Звели дати мені клапоть чистого пергамену."], "p": 3363}, {"t": "text", "c": ["Збігла година.", "Левія не було в палаці.", "Тепер тишу світанку порушував тільки тихий шерех кроків вартівничих у саду.", "Місяць швидко вицвітав, на другому краї неба було видно білясту цятку вранішньої зорі.", "Світильники давним-давно згасли.", "На ложі лежав прокуратор.", "Поклавши руку під щоку, він спав і дихав беззвучно.", "Поруч із ним спав Банґа."], "p": 3364}, {"t": "text", "c": ["Так зустрів світанок п’ятнадцятого нісана п’ятий прокуратор Юдеї Понтій Пилат."], "p": 3365}]}