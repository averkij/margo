{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 23", "p": 2582}, {"t": "h2", "c": "Великий баль в сатани", "p": 2583}, {"t": "text", "c": ["Бралося до півночі, довелось квапитися.", "Маргарита тьмяно бачила навколишнє. Запам’яталися свічки та самоцвітний якийсь басейн.", "Коли Маргарита стала на дно цього басейну, Гелла та Наталя, яка їй помагала, обдали її якоюсь гарячою, густою й червоною рідиною.", "Маргарита почула солоний посмак на вустах і збагнула, що її миють кров’ю.", "Кривава мантія змінилася іншою — густою, прозорою, ясно-рожевою, і Маргариті запаморочилася голова від трояндової олії.", "Потім Маргариту кинули на кришталеве ложе й до блиску стали розтирати якимось великим зеленим листям.", "Тут увірвався кіт і став помагати.", "Він примостився навпочіпки біля ніг Маргарити й став натирати їй ступні з таким виглядом, немов чистив чоботи на вулиці.", "Маргарита не пам’ятає, хто зшив їй з пелюсток блідої троянди патинки і як ці патинки самі собою застібнулися золотими клямрами.", "Якась сила піднесла Маргариту й поставила перед дзеркалом, і у волоссі їй сяйнув королівський діямантовий вінець.", "Звідкись з’явився Коров’єв і повісив на груди Маргариті тяжке в овальній рамі зображення чорного пуделя.", "Ця прикраса надзвичайно обтяжила королеву. Ланцюг тут-таки став муляти шию, зображення тягнуло її зігнутися. Та дещо винагородило Маргариту за ті незручности, що їх спричиняв ланцюг з чорним пуделем. Це — та шанобливість, яку стали виявляти до неї Коров’єв та Бегемот."], "p": 2584}, {"t": "text", "c": ["— Нічого, нічого, нічого! — бурмотів Коров’єв біля дверей кімнати з басейном. — Нічого не вдієш, треба, треба, треба…", "Дозвольте, королево, дати вам останню пораду.", "Серед гостей будуть різні, ох, дуже різні, та нікому, королево Марго, жодної переваги!", "Як хто й не сподобається… я розумію, що ви, певна річ, не викажете цього на своєму обличчі… Ні, ні, годі й подумати про це.", "Помітить, помітить тієї ж миті.", "Треба полюбити його, полюбити, королево.", "Сторицею буде винагороджена за це хазяйка балю!", "І ще: не проминути нікого. Хоч усмішку, як не стане часу кинути слово, хоч малесенький поверт голови.", "Усе, що завгодно, тільки не зневага. Від цього вони захиріють…"], "p": 2585}, {"t": "text", "c": ["Тут Маргарита в супроводі Коров’єва та Бегемота ступила з басейної у цілковиту темряву."], "p": 2586}, {"t": "text", "c": ["— Я, я, — шепотів кіт, — я подам сигнал!"], "p": 2587}, {"t": "text", "c": ["— Давай! — відповів у темряві Коров’єв."], "p": 2588}, {"t": "text", "c": ["— Баль! — пронизливо верескнув кіт, і зразу ж Маргарита скрикнула й на кілька секунд заплющила очі.", "Баль впав на неї вмить у вигляді світла, разом із ним — звуку та запаху.", "Унесена під руку Коров’євим, Маргарита побачила себе в тропічному лісі.", "Червоногруді зеленохвості папуги чіплялися за ліяни, перескакували по них та оглушливо кричали: «Я в захваті!»", "Та ліс скоро скінчився, і його лазняна вогкість разом змінилася на прохолоду бальної залі з колонами з якогось жовтуватого іскристого каменю.", "Ця заля, так само як і ліс, була зовсім порожньою, і лише при колонах нерухомо стояли оголені негри в сріблястих пов’язках на головах.", "Обличчя їхні стали брудно-бурими зі збентеження, коли до залі влетіла Маргарита зі своїм почтом, у якому звідкись узявся Азазелло.", "Тут Коров’єв випустив руку Маргарити й шепнув: — Впрост на тюльпани!"], "p": 2590}, {"t": "text", "c": ["Невисока стіна білих тюльпанів виросла перед Маргаритою, за нею вона побачила незліченні вогні в кльошах і перед ними білі груди й чорні плечі фрачників.", "Тоді Маргарита зрозуміла, звідки йшов бальний звук.", "На неї звалилося ревище сурм, а злинання скрипок, що вирвалося з-під нього, обдало її тіло, немов як кров’ю.", "Оркестра чоловіка на півтораста грала полонеза."], "p": 2591}, {"t": "text", "c": ["Чоловік у фраку, що височів над оркестрою, побачивши Маргариту, зблід, усміхнувся й раптовим помахом рук підняв усю оркестру.", "Ані на мить не перериваючи музики, оркестра, стоячи, обдавала Маргариту звуками.", "Чоловік над оркестрою обернувся від неї й вклонився низько, широко розкинувши руки, і Маргарита, всміхаючись, помахала йому рукою."], "p": 2592}, {"t": "text", "c": ["— Ні, замало, замало, — зашепотів Коров’єв, — він не спатиме усю ніч.", "Гукніть йому: «Вітаю вас, королю вальсів!»", "Маргарита викрикнула це й здивувалася з того, що її голос, немов дзвін, покрив завивання оркестри.", "Чоловік від щастя здригнувся й ліву руку притулив до грудей, правою далі вимахуючи оркестрі білим жезлом."], "p": 2593}, {"t": "text", "c": ["— Замало, замало, — шепотів Коров’єв, — дивіться ліворуч, на перші скрипки, і кивніть так, щоб кожний думав, що ви його впізнали окремо.", "Тут самі світові знаменитості.", "Ось цьому, за першим пультом, — це Вйотан. Так, дуже добре.", "Тепер — далі."], "p": 2594}, {"t": "text", "c": ["— Хто дириґент? — відлітаючи, спитала Маргарита."], "p": 2595}, {"t": "text", "c": ["— Йоганн Штраус! — закричав кіт. — І хай мене повісять у тропічному лісі на ліяні, коли на якому-небудь балю коли-небудь грала така оркестра.", "Я запрошував його!", "І, завважте, жоден не занедужав, жоден не відмовився."], "p": 2596}, {"t": "text", "c": ["У наступній залі не було колон, замість них стояли стіни червоних, рожевих, молочно-білих троянд з одного боку, а з другого — стіна японських повних камелій.", "Між цими стінами вже пирскали, шумуючи, фонтани, й шампанське скипало бульками у трьох басейнах, з яких був перший — прозоро-фіялковий, другий — рубіновий, третій — кришталевий.", "Коло них метушилися негри в червоних пов’язках, срібними черпаками наповнюючи з басейнів пласкі чаші.", "У рожевій стіні виявився пролом, і в ньому на естраді метушилася людина в червоному фраку з ластівчаним хвостом. Перед нею гримів нестерпно гучно джаз.", "Ледве дириґент побачив Маргариту, він зігнувся перед нею так, що руками торкнувся підлоги, потім випростався й пронизливо верескнув: — Алилуя!"], "p": 2598}, {"t": "text", "c": ["Він ляснув себе по коліну раз, потім навхрест по другому — два, вирвав з рук крайнього музиканта тарілку, вдарив нею по колоні."], "p": 2599}, {"t": "text", "c": ["Відлітаючи, Маргарита бачила лише, як віртуоз-джазбандист, змагаючись із полонезом, що дмухав Маргариті у спину, б’є по головах джазбандистів своєю тарілкою й ті присідають в комічному жахові."], "p": 2600}, {"t": "text", "c": ["Нарешті вилетіли на поміст, де, як збагнула Маргарита, її в пітьмах вітав Коров’єв з каганцем.", "Тепер на цьому помості очі сліпнули від світла, що лилося з кришталевих виноградних ґрон.", "Маргариту встановили на місце, й під лівою рукою їй виявилася низька аметистова колонка."], "p": 2601}, {"t": "text", "c": ["— Руку можна буде покласти на неї, як стане дуже тяжко, — шепотів Коров’єв."], "p": 2602}, {"t": "text", "c": ["Якийсь чорношкірий підкинув під ноги Маргариті подушку з вигаптуваним на ній золотим пуделем, і на неї вона, підкоряючись чиїмсь рукам, поставила, зігнувши в коліні, свою праву ногу.", "Маргарита спробувала озирнутися.", "Коров’єв та Азазелло стояли біля неї в парадних позах.", "Поруч з Азазеллом — ще троє молодих людей, які неясно чимось нагадували Маргариті Абадонну.", "У спину віяло холодом. Озирнувшись, Маргарита побачила, що з мармурової стіни позад неї б’є шумливе вино й стікає до крижаного басейну.", "Коло лівої ноги вона чула щось тепле й пухнасте. Це був Бегемот."], "p": 2603}, {"t": "text", "c": ["Маргарита була у височині, і з-під її ніг додолу йшли ґрандіозні сходи, вкриті килимом.", "Унизу, так далеко, як ніби Маргарита дивилася зворотнім способом у бінокль, вона бачила величезну швайцарню з геть неосяжним коминком, в холодну та чорну пащу якого могла вільно в’їхати п’ятитонова вантажівка.", "Швайцарня і сходи, до болю залиті світлом, були порожні.", "Сурми тепер долинали до Маргарити звіддаля.", "Так простояли нерухомо близько хвилини."], "p": 2604}, {"t": "text", "c": ["— Де ж гості? — запитала Маргарита в Коров’єва."], "p": 2605}, {"t": "text", "c": ["— Будуть, королево, будуть, зараз будуть.", "У них нестачі не буде.", "І, бігме, я би-м волів рубати дрова замість того, щоб вітати їх тут на помості."], "p": 2606}, {"t": "text", "c": ["— Що там рубати дрова, — підхопив балакучий кіт, — я волів би служити кондуктором у трамваї, а вже гіршого від цієї роботи немає нічого на світі."], "p": 2607}, {"t": "text", "c": ["— Усе мусить бути наготоване заздалегідь, королево, — пояснював Коров’єв, виблискуючи оком крізь зіпсований монокль. — Нічого не може бути паскуднішого, ніж як коли гість, що приїхав першим, тиняється, не знаючи, що йому робити, а його законна мегера пошепки гризе його за те, що вони приїхали раніше за всіх.", "Такі балі слід викидати на смітник, королево."], "p": 2608}, {"t": "text", "c": ["— Саме так, на смітник, — потакнув кіт."], "p": 2609}, {"t": "text", "c": ["— До півночі не більше десяти секунд, — додав Коров’єв, — зараз почнеться."], "p": 2610}, {"t": "text", "c": ["Ці десять секунд видалися Маргариті безмірно довгими.", "Мабуть, вони вже й збігли, та нічого не сталося.", "Аж ось знагла щось грюкнуло долі у величезному коминку, і з нього вискочила шибениця з напіврозсипаним прахом, що гойдався на ній.", "Цей прах зірвався з вірьовки, вдарився об підлогу, і з нього вискочив чорноволосий красень у фраку та лакових черевиках.", "З коминка вибігла напівзотліла невелика труна, віко її відскочило, і з неї випав другий прах.", "Красень ґалантно підскочив до нього й подав руку верчиком, другий прах склався в голу в’юнку жінку в чорних черевичках і з чорним пір’ям на голові, і тоді обоє, і чоловік, і жінка, приспішили угору сходами."], "p": 2611}, {"t": "text", "c": ["— Перші! — вигукнув Коров’єв. — Пан Жак із дружиною!", "Рекомендую вам, королево, один з найпринадніших мужчин!", "Переконаний фальшивомонетник, державний зрадник, але дуже незлий альхемік.", "Уславився тим, — шепотів на вухо Маргариті Коров’єв, — що отруїв королівську коханку.", "А таке не всякому трапляється!", "Погляньте, який красень!"], "p": 2612}, {"t": "text", "c": ["Зблідла Маргарита, розтуливши рота, дивилася додолу та бачила, як зникають в якомусь бічному ході швайцарні і шибениця і домовина."], "p": 2613}, {"t": "text", "c": ["— Я в захваті! — проревів просто в обличчя прибулому сходами пану Жакові кіт."], "p": 2614}, {"t": "text", "c": ["У цей час долі з коминка з’явився безголовий, з відірваною рукою, скелет, вдарився об землю й перетворився на чоловіка у фраку."], "p": 2615}, {"t": "text", "c": ["Дружина пана Жака вже ставала перед Маргаритою на одне коліно і, бліднучи з хвилювання, цілувала коліно Маргариті."], "p": 2616}, {"t": "text", "c": ["— Королево… — бурмотіла дружина пана Жака."], "p": 2617}, {"t": "text", "c": ["— Королева в захваті, — кричав Коров’єв."], "p": 2618}, {"t": "text", "c": ["— Королево… — тихо сказав красень, пан Жак."], "p": 2619}, {"t": "text", "c": ["— Ми в захваті, — підвивав кіт."], "p": 2620}, {"t": "text", "c": ["Молоді люди, супутники Азазелла, всміхаючись безживними, але привітними усмішками, вже тіснили пана Жака з дружиною убік, до чаш з шампанським, що їх негри тримали в руках.", "Сходами бігцем брався вгору самотній фрачник."], "p": 2621}, {"t": "text", "c": ["— Граф Роберт, — шепнув Маргариті Коров’єв, — усе ще принадний.", "Зверніть увагу, як кумедно, королево — зворотній випадок: цей був коханцем королеви і отруїв свою дружину."], "p": 2622}, {"t": "text", "c": ["— Ми раді, графе, — скрикнув Бегемот."], "p": 2623}, {"t": "text", "c": ["З коминка поспіль одна за одною випали, лускаючи та розпадаючись, три домовини, потім хтось у чорній мантії, якого наступний, хто вибіг, вдарив у спину ножем.", "Долі почувся здушений зойк.", "З коминка вибіг мало не зовсім зотлілий труп.", "Маргарита зіщулилась, і чиясь рука піднесла їй до носу флякона з білою сіллю. Маргариті здалося, що це рука Наталі.", "Сходи стали наповнюватися. Тепер вже на кожній сходинці виявилися, здаля видаючись сливе однаковими, фрачники та нагі жінки з ними, що відрізнялися одна від іншої лише кольором пір’я на головах та черевиків."], "p": 2624}, {"t": "text", "c": ["До Маргарити наближалася, шкутильгаючи, в чудернацькому дерев’яному чоботі на лівій нозі, дама з по-чернечому опущеними очима, худенька, скромна й чомусь із широкою зеленою пов’язкою на шиї."], "p": 2625}, {"t": "text", "c": ["— Яка зелена? — машинально запитала Маргарита."], "p": 2626}, {"t": "text", "c": ["— Пречарівна та преповажна дама, — шепотів Коров’єв, — рекомендую вам: пані Тофана. Була надзвичайно популярною серед молодих чарівних неаполітанок, а також мешканок Палермо, а надто тих, яким надокучили їхні чоловіки.", "Воно ж бува таке, королево, щоб надокучив чоловік…"], "p": 2627}, {"t": "text", "c": ["— Так, — глухо відповіла Маргарита, воднораз усміхаючись двом фрачникам, які один по одному схилялися перед нею, цілуючи коліно й руку."], "p": 2628}, {"t": "text", "c": ["— Отож, — вхитрявся шепотіти Коров’єв Маргариті та водночас горлаючи комусь: — Герцоґе, келих шампанського!", "Я в захваті!..", "Отож, пані Тофана зглядалася на становище цих бідолашних жінок і продавала їм якусь воду в пляшечках.", "Дружина вливала цю воду до супу чоловікові, той його з’їдав, дякував за ласку і мався пречудово.", "Щоправда, за кілька годин йому починало дуже хотітися пити, далі він лягав до ліжка, і день перегодя прекрасна неаполітанка, що нагодувала свого чоловіка супом, була вільною, як весняний вітер."], "p": 2629}, {"t": "text", "c": ["— А що це в неї на нозі? — запитувала Маргарита, без утоми подаючи руку гостям, що випередили кульгаву пані Тофану. — І навіщо ця зелень на шиї?", "Блякла шия?"], "p": 2630}, {"t": "text", "c": ["— Я в захваті, князю! — кричав Коров’єв і водночас шепотів Маргариті: — Прекрасна шия, та з нею прикрість сталася у в’язниці. На нозі в неї, королево, еспанський чобіток, а стрічка ось чому: коли тюремники дізналися, що мало не п’ятсот невдало обраних чоловіків полишили Неаполь і Палермо назавжди, вони зопалу вдушили пані Тофану в тюрмі."], "p": 2631}, {"t": "text", "c": ["— Як я щаслива, чорна королево, що мені випала висока честь, — по-чернечому шепотіла Тофана, пориваючись впасти на коліно. Еспанський чобіт заважав їй. Коров’єв і Бегемот допомогли Тофані підвестися. — Я рада, — відповіла їй Маргарита, водночас подаючи руку іншим."], "p": 2633}, {"t": "text", "c": ["Тепер сходами знизу догори підіймався потік.", "Маргарита перестала бачити те, що діється у швайцарні.", "Вона механічно підносила й опускала руку й, одноманітно щирячи зуби, всміхалася гостям.", "У повітрі на помості вже стояв гук, з покинутих Маргаритою бальних заль, як море, чулася музика."], "p": 2634}, {"t": "text", "c": ["— А оце — нудна жінка, — вже не шепотів, а гучно казав Коров’єв, знаючи, що в гупанні голосів його вже не розчують, — обожнює балі, усе мріє пожалітися на свою хустинку."], "p": 2635}, {"t": "text", "c": ["Маргарита спіймала поглядом серед тих, хто піднімався, ту, на яку вказував Коров’єв.", "Це була молода жінка років двадцяти, неймовірної за красою тілобудови, та з якимись неспокійними та настирливими очима."], "p": 2636}, {"t": "text", "c": ["— Яку хустинку? — запитала Маргарита."], "p": 2637}, {"t": "text", "c": ["— До неї камеристка приставлена, — пояснив Коров’єв, — і тридцять років кладе їй на ніч на столика носову хустинку.", "Тільки-но вона прокинеться, а носовичок вже тут.", "Вона і спалювала його в печі, й топила в річці, та ніяк не дасть ради."], "p": 2638}, {"t": "text", "c": ["— Яка хустинка? — шепотіла Маргарита, підносячи та опускаючи руку."], "p": 2639}, {"t": "text", "c": ["— Із синьою окрайкою хустинка.", "Річ у тім, що коли вона служила в кав’ярні, хазяїн якось закликав її до комори, а по дев’яти місяцях вона народила хлопчика, понесла його до лісу й засунула йому до рота носовика, а тоді закопала хлопця в землю.", "На суді вона казала, що їй нічим годувати дитину."], "p": 2640}, {"t": "text", "c": ["— А де ж хазяїн цієї кав’ярні?"], "p": 2641}, {"t": "text", "c": ["— Королево, — раптом зарипів знизу кіт, — дозвольте мені спитати вас: до чого тут хазяїн?", "Він же не душив немовляти в лісі!"], "p": 2642}, {"t": "text", "c": ["Маргарита, не перестаючи усміхатися й рухати правою рукою, гострі нігті лівої запустила Бегемотові у вухо й зашепотіла йому: — Якщо ти, сволото, ще раз дозволиш собі устряти до розмови…"], "p": 2644}, {"t": "text", "c": ["Бегемот якось не по-бальному спискнув і захарчав: — Королево… вухо спухне… Навіщо ж псувати баль спухлим вухом?..", "Я казав юридично… з юридичного погляду…", "Мовчу, мовчу… Вважайте, я не кіт, а риба, тільки облиште вухо."], "p": 2646}, {"t": "text", "c": ["Маргарита відпустила вухо, й настирливі, понурі очі опинились перед нею."], "p": 2647}, {"t": "text", "c": ["— Я щаслива, королево-господине, бути запрошеною на великий баль повні місяця."], "p": 2648}, {"t": "text", "c": ["— А я, — відповіла їй Маргарита, — рада вас бачити. Дуже рада.", "Чи любите ви шампанське?"], "p": 2649}, {"t": "text", "c": ["— Що це ви зволяєтесь, королево?! — у відчаї, але беззвучно скричав на вухо Маргариті Коров’єв. — Буде тиснява!"], "p": 2650}, {"t": "text", "c": ["— Я люблю, — благально казала жінка й раптом механічно стала повторювати: — Фрида, Фрида, Фрида!", "Мене звати Фрида, о королево."], "p": 2651}, {"t": "text", "c": ["— То ви напийтеся сьогодні доп’яну, Фридо, і ні про що не думайте, — сказала Маргарита."], "p": 2652}, {"t": "text", "c": ["Фрида простягла обидві руки до Маргарити, але Коров’єв і Бегемот дуже спритно підхопили її попідруч, і її затерло у натовпі."], "p": 2653}, {"t": "text", "c": ["Тепер знизу вже стіною йшов народ, неначе штурмуючи поміст, на якому стояла Маргарита.", "Голі жіночі тіла підносилися між фрачними чоловіками. На Маргариту напливали їхні смагляві, й білі, й кольору кавового зерна, й зовсім чорні тіла. У волоссі рудому, чорному, каштановому, ясному як лен, — у зливі світла вигравало й скакало, розсипаючи іскри, коштовне каміння.", "І наче хтось окропив навальну колону чоловіків краплинками світла, — з грудей пирскали світлом діямантові застібки.", "Тепер Маргарита щосекунди відчувала торкання губів до коліна, щосекунди простягала вперед руку для поцілунку, обличчя їй зсудомилося в нерухому маску вітання."], "p": 2654}, {"t": "text", "c": ["— Я в захваті, — монотонно співав Коров’єв, — ми в захваті… Королева в захваті…"], "p": 2655}, {"t": "text", "c": ["— Королева в захваті… — гугнявив за спиною Азазелло."], "p": 2656}, {"t": "text", "c": ["— Я в захваті, — скрикував кіт."], "p": 2657}, {"t": "text", "c": ["— Маркіза… — бурмотів Коров’єв, — отруїла батька, двох братів та двох сестер через спадок…", "Королева в захваті!..", "Пані Мінкіна… Ах, яка ж гарна!", "Дещо нервозна.", "Навіщо їй було пекти покоївці обличчя щипцями до завивки?", "Певна річ, за таких умов заріжуть…", "Королева в захваті!..", "Королево, хвильку уваги: імператор Рудольф, чаклун та альхемік…", "Ще альхемік, — повішений…", "Ах, ось і вона!", "Ах, який чудовий дім розпусти вона мала в Страсбурґу!..", "Ми в захваті!..", "Московська кравчиня, ми всі її любимо за невичерпну фантазію… тримала ательє та вигадала страшенно кумедну штуку: прокрутила дві круглі дірочки в стіні…"], "p": 2658}, {"t": "text", "c": ["— А дами не знали? — спитала Маргарита."], "p": 2659}, {"t": "text", "c": ["— Усі до єдиної знали, королево, — відповідав Коров’єв. — Я в захваті!..", "Цей двадцятирічний хлопчина з дитинства вирізнявся дивними фантазіями, мрійник і дивак.", "Його покохала одна дівчина, а він узяв та й продав її до дому розпусти…"], "p": 2660}, {"t": "text", "c": ["Знизу пливла ріка. Краю цій річці не було видно. Джерело її, величезний коминок, живив її далі.", "Так збігла година й пішла друга година. Тут Маргарита стала помічати, що її ланцюг зробився важчим, ніж був.", "Щось дивне сталося і з її рукою. Тепер, перш ніж її піднести, Маргариті доводилось морщитися.", "Цікаві зауваження Коров’єва перестали розважати Маргариту.", "І розкосі монгольські обличчя, і обличчя білі та чорні стали їй байдужими, часами зливалися, а повітря між ними чомусь починало тремтіти й струмувати.", "Гострий біль, як від голки, раптово пронизав праву руку Маргарити і, зціпивши зуби, вона поклала лікоть на тумбу. Якийсь шерех, немов від крил по стінах, долинав тепер ззаду із залі, й було знати, що там танцюють нечувані полчиська гостей, і Маргариті здавалося, що навіть масивні мармурові, мозаїчні та кришталеві підлоги в цій диковинній залі ритмічно пульсують."], "p": 2661}, {"t": "text", "c": ["Ані Ґай Кесар Каліґула, ні Мессаліна вже не цікавили Маргариту, як не зацікавив жоден з королів, герцоґів, кавалерів, самогубців, отруйників, шибеників та звідниць, тюремників та шахраїв, катів, донощиків, зрадників, шаленців, нишпорів, розтлінників.", "Усі їхні імена поплутались у голові, обличчя зліпилися в один величезний корж, і лише одне болісно сиділо в пам’яті обличчя, оторочене достоту вогнистою бородою, обличчя Малюти Скуратова.", "Ноги Маргариті підгиналися, щохвилини вона боялася заплакати.", "Найгірших страждань спричиняло їй праве коліно, яке цілували. Воно набрякло, шкіра на ньому посиніла, дарма що не раз рука Наталі з’являлася біля цього коліна з губкою й чимось духмяним обтирала його.", "Наприкінці третьої години Маргарита поглянула додолу геть безнадійними очима й радісно здригнулася: потік гостей рідшав."], "p": 2662}, {"t": "text", "c": ["— Закони бального з’їзду однакові, королево, — шепотів Коров’єв, — зараз хвиля стане спадати.", "Клянуся, ми терпимо останні хвилини.", "Он гурт брокенських гультяїв. Вони завжди приїжджають останніми. Ну так, це вони.", "Два п’яні вовкулаки… все?", "Ах ні, ще один. Ні, двоє!"], "p": 2663}, {"t": "text", "c": ["Сходами спиналися двоє останніх гостей."], "p": 2664}, {"t": "text", "c": ["— Таж це хтось новенький, — казав Коров’єв, мружачись крізь скельце. — Ах так, так.", "Якось Азазелло відвідав його та за коньяком нашепотів йому пораду, як позбутися однієї людини, викриттів якої він надзвичайно побоювався.", "Отож він звелів своєму знайомому, що був від нього залежним, поприскати стіни кабінету отрутою."], "p": 2665}, {"t": "text", "c": ["— Як його звати? — спитала Маргарита."], "p": 2666}, {"t": "text", "c": ["— Та я, бігме, й сам ще не знаю, — відповів Коров’єв, — треба попитати Азазелла."], "p": 2667}, {"t": "text", "c": ["— А хто з ним?"], "p": 2668}, {"t": "text", "c": ["— А от це той самий запопадливий його підлеглий.", "Я в захваті! — прокричав Коров’єв останнім двом."], "p": 2669}, {"t": "text", "c": ["Сходи спорожніли.", "З обачности почекали ще трохи.", "Та з коминка ніхто не виходив."], "p": 2670}, {"t": "text", "c": ["За мить, не втямивши, як це сталося, Маргарита опинилася в тій самій кімнаті з басейном і там, відразу заплакавши від болю в руці та нозі, звалилася просто на підлогу. Та Гелла й Наталя, втішаючи її, знову потягли її під кривавий душ, знову розім’яли її тіло, й Маргарита знову ожила."], "p": 2671}, {"t": "text", "c": ["— Іще, іще, королево Марго, — шепотів Коров’єв, що виник поруч, — треба облетіти усі залі, щоб поважні гості не чулися кинутими."], "p": 2672}, {"t": "text", "c": ["І Маргарита знову вилетіла з кімнати з басейном.", "На естраді за тюльпанами, де грала оркестра короля вальсів, тепер шаленів мавп’ячий джаз.", "Здоровенний горила в кошлатих бакенбардах, із сурмою в руці, тяжко пританцьовуючи, дириґував.", "В один ряд сиділи оранґутани, дмухали в блискучі сурми. На плечах в них верхи влаштувалися веселі шимпанзе з гармоніями.", "Два гамадрили в гривах, схожих на лев’ячі, грали на роялях, і цих роялів не було чути в громі й писку й гупаннях саксофонів, скрипок і барабанів у лапах ґібонів, мандрилів та мавп.", "На дзеркальній підлозі незліченні пари, неначе злившись, вражаючи зграйністю та чистотою рухів, кружляючи в одному напрямі, йшли стіною, грозячи усе змести на своєму шляху.", "Живі єдвабні метелики пурхали над навалою танцівників, зі стель сипалися квіти.", "У капітелях колон, коли згасла електрика, спалахували міріяди світлячків, а в повітрі пливли болотяні вогні."], "p": 2673}, {"t": "text", "c": ["Потім Маргарита опинилася в дивовижному за своїми розмірами басейні, оточеному колонадою.", "Велетенський чорний Нептун викидав із пащі широкий рожевий струмінь. Задурливий запах шампанського підіймався з басейну.", "Тут панували невимушені веселощі.", "Дами, сміючись, скидали черевики, віддавали торбинки своїм кавалерам або неграм, що снували з простирадлами в руках, і з криком ластівкою кидались до басейну. Піняві стовпи викидало угору. Кришталеве дно басейну палало нижнім світлом, що пробивалося крізь товщу вина, й у ньому було видно сріблясті тіла плавців.", "Вискакували з басейну геть п’яними.", "Регіт дзвенів під колонами та гугонів, як у лазні."], "p": 2674}, {"t": "text", "c": ["У всій цій колотнечі закарбувалося одне геть п’яне жіноче обличчя з безтямними, але й у безтямі благальними очима, і згадалося одне слово — «Фрида»!", "Голова Маргариті стала паморочитися від запаху вина, і вона вже хотіла була піти, коли кіт встругнув у басейні номер, що затримав Маргариту.", "Бегемот начаклував щось біля пащі Нептуна, і враз із сичанням та гуркотом розбурхана маса шампанського пішла з басейну, а Нептун став вивергати неграйливу, непінну хвилю темно-жовтого кольору.", "Дами з верещанням та зойками: — Коньяк! — сахнулися від країв басейну за колони.", "За кілька секунд басейн був повним ущерть, і кіт, тричі перекинувшись у повітрі, шубовснувся в розколисаний коньяк.", "Виліз він, відфоркуючись, з розкислою краваткою, втративши позолоту з вусів і свого бінокля.", "За прикладом Бегемота наважилася піти лише одна, та сама витівниця-кравчиня, та її кавалер, безвісний молодий мулат. Обидвоє вони кинулися в коньяк, але тут Коров’єв підхопив Маргариту під руку й вони покинули купальників. Маргариті здалося, що вона пролетіла десь, де бачила у величезних кам’яних ставах гори устриць.", "Потім вона літала над скляною підлогою, під якою палали пекельні паленища, а між них метушилися диявольські білі кухарі.", "Потім вона, вже перестаючи щось тямити, бачила десь темні підвали, де палилися якість світильники, де дівчата подавали м’ясо, що шкварчало на вугіллі, де пили з великих келихів за її здоров’я.", "Потім вона бачила білих ведмедів, що грали на гармоніках та витанцьовували камаринського на естраді. Фокусника-саламандру, що не згоряв у коминку… І вдруге сили її стали вичерпуватися."], "p": 2677}, {"t": "text", "c": ["— Останній вихід, — прошепотів їй заклопотано Коров’єв, — і ми вільні."], "p": 2678}, {"t": "text", "c": ["Вона в супроводі Коров’єва знов опинилася в бальній залі, та тепер у ній вже не танцювали, й гості незліченним юрмищем тіснилися поміж колон, залишивши вільною середину залі.", "Маргарита не пам’ятала, хто поміг їй піднятися на узвишшя, що з’явилося посередині цього вільного простору залі.", "Коли вона зійшла на нього, вона, на свій подив, почула, як десь б’є північ, яка вже давно, на її рахунок, минула.", "З останнім биттям не знати звідки чутного годинника мовчання впало на натовпи гостей.", "Тоді Маргарита знову побачила Волянда.", "Він йшов в оточенні Абадонни, Азазелла та ще декількох, схожих на Абадонну, чорних та молодих.", "Маргарита тепер побачила, що навпроти її узвишшя було налаштовано друге узвишшя для Волянда. Та він з нього не скористався.", "Вразило Маргариту те, що Волянд вийшов у цей останній великий вихід на баль саме в тому ж вигляді, в якому був у спальні. Усе та ж сама брудна залатана сорочка висіла йому на плечах, ноги були у стоптаних нічних пантофлях.", "Волянд був зі шпагою, але цією оголеною шпагою він користався як ціпком, спираючись на неї.", "Накульгуючи, Волянд зупинився біля свого узвишшя, й тієї ж миті Азазелло опинився перед ним із тарелем в руках, і на цьому тарелі Маргарита побачила відтяту голову чоловіка з вибитими передніми зубами.", "Тривала мертва тиша, і її перервав лише одного разу звіддаля почутий, незбагненний за цих умовин дзвінок, як буває з парадного входу."], "p": 2679}, {"t": "text", "c": ["— Михайле Олександровичу, — неголосно звернувся Волянд до голови, й тоді повіки забитого підвелися, і на мертвому обличчі Маргарита, здригнувшись, побачила живі, сповнені думкою та стражданням очі.", "— Усе справдилося, чи не так? — вів далі Волянд, дивлячись в очі голові. — Голову відрізано жінкою, засідання не відбулося, й мешкаю я у вашій квартирі.", "Це — факт.", "А факт — то найупертіша у світі річ.", "Та тепер нас цікавить подальше, а не цей вже доконаний факт.", "Ви завжди були палким проповідником тієї теорії, що по відтинанні голови життя в людині припиняється, вона перетворюється на попіл і відходить у небуття.", "Мені приємно повідомити вас, в присутності моїх гостей, хоча вони є доказом зовсім іншої теорії, що ваша теорія і солідна, й дотепна. А втім, усі теорії варті одна одної.", "Є поміж них і така, згідно з якою кожному буде дано за його вірою.", "Хай збудеться ж це!", "Ви відходите в небуття, а мені радісно буде з чаші, на яку ви перетворюєтесь, випити за буття!", "Волянд підніс шпагу. Цієї ж миті покриви голови потемніли й зморхли, тоді повідпадали клаптями, очі зникли, і незабаром Маргарита побачила на тарелі жовтуватий, із смарагдовими очима й перлистими зубами, на золотій нозі, череп.", "Покришка черепа відкинулася на шарнірі."], "p": 2680}, {"t": "text", "c": ["— Цієї ж миті, мессіре, — сказав Коров’єв, помітивши питальний погляд Волянда, — він постане перед вами.", "Я чую в цій гробовій тиші, як риплять його лаковані черевики та як дзвенить келих, якого він поставив на стіл, востаннє в цьому житті випивши шампанське.", "Та ось і він."], "p": 2681}, {"t": "text", "c": ["Прямуючи до Волянда, вступив до залі новий самотній гість.", "Зовнішньо він нічим не відрізнявся від численної решти гостей-чоловіків, крім одного: гостя дослівно хиляло з хвилювання, що видно було навіть здалік.", "На його щоках палали плями, а очі бігали в геть-повній тривозі.", "Гість був ошелешений, і це було цілком природно: його вразило усе, і найперше, звичайно, вбрання Волянда."], "p": 2682}, {"t": "text", "c": ["Одначе гостя повітали неабияк ласкаво."], "p": 2683}, {"t": "text", "c": ["— А, любий добродію, бароне Майґель, — привітно всміхаючись, звернувся Волянд до гостя, якому очі аж лізли на лоба, — маю щастя рекомендувати вам, — звернувся Волянд до гостей, — високоповажного барона Майґеля, службовця Видовищної комісії на посаді ознайомлювана іноземців з визначними пам’ятками столиці."], "p": 2684}, {"t": "text", "c": ["Тут Маргарита завмерла, бо впізнала раптом цього Майґеля.", "Він не раз траплявся їй в театрах Москви та в ресторанах.", "«Даруйте… — подумала Маргарита, — він, виходить, теж помер, чи як?» Та справа зразу ж з’ясувалася."], "p": 2685}, {"t": "text", "c": ["— Любий барон, — вів далі Волянд, радісно всміхаючись, — був настільки чарівним, що, дізнавшись про мій приїзд до Москви, відразу ж зателефонував до мене, пропонуючи свої послуги за своїм фахом, тобто з ознайомлення з визначними пам’ятками.", "Само собою, я мав за щастя запросити його до себе."], "p": 2686}, {"t": "text", "c": ["У цей час Маргарита бачила, як Азазелло передав таріль з черепом Коров’єву."], "p": 2687}, {"t": "text", "c": ["— А до речі, бароне, — раптом інтимно понизивши голос, промовив Волянд, — розбіглися чутки про надзвичайну вашу цікавість.", "Подейкують, що вона, в поєднанні з вашою не менш розвиненою балакучістю, стала привертати загальну увагу. Ще й надто, злі язики вже поронили слово — стукач та шпигун. Та ще надто, є припущення, що це допровадить вас до лихого кінця не далі, як за місяць.", "Так от, щоб позбавити вас цього болісного очікування, ми положили прийти вам на допомогу, скориставшись з тієї обставини, що ви напрохалися до мене в гостину саме з метою підгледіти та підслухати усе, що можна."], "p": 2688}, {"t": "text", "c": ["Барон став блідішим від Абадонни, який був винятково блідим за своєю природою, а далі сталося дещо дивне.", "Абадонна опинився перед бароном і на секунду скинув свої окуляри.", "Тієї ж миті щось блиснуло в руках Азазелла, щось негучно ляснуло, як долонями, барон став падати навзнаки, яра кров приснула йому з грудей і залила крохмальну сорочку та жилет.", "Коров’єв підставив чашу під б’ючкий струмінь і передав наповнену чашу Воляндові.", "Бездиханне тіло барона в цей час вже було на підлозі."], "p": 2689}, {"t": "text", "c": ["— Я п’ю ваше здоров’я, панове, — неголосно сказав Волянд і, піднісши чашу, торкнувся її губами."], "p": 2690}, {"t": "text", "c": ["Тоді сталася метаморфоза. Щезла залатана сорочка й стоптані пантофлі.", "Волянд опинився в якійсь чорній хламиді зі сталевою шпагою на боці.", "Він швидко наблизився до Маргарити, підніс їй чашу й владно сказав: — Пий!"], "p": 2692}, {"t": "text", "c": ["Маргариті запаморочилося в голові, її хитнуло, та чаша опинилася вже біля її вуст, і чиїсь голоси, а чиї — вона не розібрала, шепнули їй в обидва вуха: — Не бійтеся, королево… Не бійтеся, королево, кров давно пішла в землю.", "І там, де вона пролилася, вже ростуть виноградні ґрона."], "p": 2694}, {"t": "text", "c": ["Маргарита, не розтуляючи очей, ковтнула, і солодкий струм пробіг її жилами, у вухах знявся дзвін.", "Їй здалося, що кричать оглушливі півні, що десь грають марша.", "Натовпи гостей стали втрачати свою подобу. І фрачники, і жінки розпалися на прах.", "Тління на очах Маргарити оповило залю, над нею поточився запах склепу.", "Колони розпалися, згасли вогні, усе зморхло, і не стало жодних фонтанів, тюльпанів та камелій.", "А просто було, що було — скромна вітальня ювелірші, і з прочинених у неї дверей випадала смужка світла.", "І в ці прочинені двері й увійшла Маргарита."], "p": 2695}]}