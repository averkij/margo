{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 22", "p": 2458}, {"t": "h2", "c": "При свічках", "p": 2459}, {"t": "text", "c": ["Рівний гуркіт машини, що летіла високо над землею, заколисував Маргариту, а місячне світло її приємно зігрівало.", "Заплющивши очі, вона віддала обличчя вітрові й думала з якоюсь журбою про покинутий нею незнаний берег річки, яку, як вона відчувала, вона ніколи більше не побачить.", "Після усіх чарів та чудес сьогоднішнього вечора вона вже здогадувалася, до кого саме її везуть, та це не страшило її.", "Надія на те, що там їй вдасться домогтися повернення свого щастя, зробила її безстрашною.", "А втім, довго мріяти в машині про це щастя їй не довелося.", "Чи то грак добре знав своє діло, чи машина була добра, та тільки небавом Маргарита, розплющивши очі, побачила під собою не лісову темряву, а тремтливе озеро московських вогнів.", "Чорний птах-шофер на ходу відкрутив праве переднє колесо, а тоді посадив машину на якомусь геть безлюдному цвинтарі в районі Дорогомилова.", "Висадивши Маргариту, яка ні про що не питала, біля одного з нагробків разом з її щіткою, грак запустив машину, скерував її просто до яру за цвинтарем.", "До нього вона з гуркотом звалилася і в ньому згинула.", "Грак шанобливо козирнув, сів на колесо верхи й відлетів."], "p": 2460}, {"t": "text", "c": ["Відразу ж з-за одного з пам’ятників показався чорний плащ.", "Ікло блиснуло при місяці, і Маргарита впізнала Азазелла.", "Той жестом запросив Маргариту сісти на щітку, сам скочив на довгу рапіру, обидва злетіли й ніким не помічені за кілька секунд висадилися при будинку № 302-біс на Садовій вулиці."], "p": 2461}, {"t": "text", "c": ["Коли, несучи під пахвою щітку та рапіру, супутники проходили підворіття, Маргарита помітила у ньому чоловіка в кепці та високих чоботях, який знемагав, очевидно, когось дожидаючи.", "Хоч якою легкою була хода Азазелла й Маргарити, самотній чоловік їхні кроки почув і неспокійно сіпнувся, не розуміючи, хто їх витворює."], "p": 2462}, {"t": "text", "c": ["Другого, над подив схожого на першого, чоловіка зустріли біля шостого під’їзду.", "І знову повторилася та сама історія. Кроки… Чоловік неспокійно озирнувся й насупився.", "Коли ж двері відчинилися й зачинилися, кинувся слідком за незримими прибульцями, зазирнув до під’їзду, та нічого, звісно, не побачив."], "p": 2463}, {"t": "text", "c": ["Третій, точнісінька копія другого, а відтак і першого, чергував на підійсті третього поверху.", "Він палив міцні цигарки, і Маргарита розкашлялася, проходячи повз нього.", "Курець, неначе його штрикнули, скочив з лави, на якій сидів, став неспокійно озиратися, підійшов до поручнів, глянув донизу.", "Маргарита зі своїм проводирем цього часу вже була біля дверей квартири № 50.", "Дзвонити не стали, Азазелло безшумно відімкнув двері своїм ключем."], "p": 2464}, {"t": "text", "c": ["Перше, що вразило Маргариту, це та темрява, до якої вона потрапила. Нічого не було видно, як у підземеллі, й Маргарита мимохіть вхопилася за Азазеллів плащ, боячись спіткнутися. Та тут вдалечині та угорі заблимав вогник якогось каганця й став наближатися.", "Азазелло на ходу вийняв в Маргарити з-під пахви щітку, й та зникла без жодного звуку в темряві.", "Тут стали підніматися якимись широкими сходами, і Маргариті стало здаватися, що краю їм не буде.", "Її вражало, як у передпокої звичайної московської квартири можуть вміститися ці незвичайні невидимі, та добре відчутні безкінечні сходи.", "Та тут підйом закінчився, й Маргарита збагнула, що вона стоїть на помості.", "Вогник наблизився впритул, і Маргарита побачила освітлене обличчя чоловіка, довгого й чорного, який тримав у руці того самого каганця.", "Ті, хто на своє лихо вже стрілися йому на дорозі, навіть при цьому слабкому світлі язичка в каганці, певна річ, одразу впізнали б його. Це був Коров’єв, чи то пак Фаґот."], "p": 2465}, {"t": "text", "c": ["Щоправда, зовнішність Коров’єва дуже змінилася.", "Миготливий вогник відбивався не в тріснутому цвікері, який давно вже пора було викинути на смітник, а в моноклі, щоправда, також тріснутому.", "Вусичка на зухвалому обличчі були підкручені й напомаджені, а чорнота Коров’єва пояснювалася досить просто — він був у фрачному вбранні.", "Біліли тільки його груди."], "p": 2466}, {"t": "text", "c": ["Маг, реґент, чаклун, перекладач або чорт знає хто насправді — словом кажучи, Коров’єв — розкланявся і, широко провівши каганцем у повітрі, запросив Маргариту слідувати за ним.", "Азазелло зник."], "p": 2467}, {"t": "text", "c": ["«Напрочуд дивний вечір, — думала Маргарита, — я усього сподівалася, та тільки не такого!", "Електрика, чи що, в них згасла?", "Та найдивніше — розміри цього приміщення.", "Яким чином це все може убгатися в московську квартиру?", "Просто-таки ніяк не може»."], "p": 2468}, {"t": "text", "c": ["Хоч як мало давав світла коров’ївський каганець, Маргарита збагнула, що стоїть у геть неосяжній залі, та ще з колонадою, темною та на перше враження безкінечною.", "Біля якоїсь канапки Коров’єв зупинився, поставив свого каганця на якусь тумбу, жестом запросив Маргариту сісти, а сам примостився обіч у мальовничій позі — обпершись на тумбу."], "p": 2469}, {"t": "text", "c": ["— Дозвольте відрекомендуватися вам, — зарипів Коров’єв, — Коров’єв.", "Вас дивує, що немає світла?", "Економія, як ви, певна річ, подумали?", "Ані-ні-ні.", "Нехай перший-ліпший кат, хоча б один з тих, хто сьогодні, дещо згодом, матиме за честь прикластися до вашого коліна, на цій самій тумбі відчикрижить мені голову, якщо це так.", "Просто мессір не любить електричного світла, й ми дамо його в якнайостанніший момент.", "І тоді, повірте, нестачі в ньому не буде.", "Навіть, як на мене, добре було б, якби його було трохи менше."], "p": 2470}, {"t": "text", "c": ["Коров’єв сподобався Маргариті, і тріскуче його патякання подіяло на неї заспокійливо."], "p": 2471}, {"t": "text", "c": ["— Ні, — відповіла Маргарита, — найбільше мене вражає, де це все вміщується. — Вона повела рукою, підкреслюючи цим неосяжність залі."], "p": 2472}, {"t": "text", "c": ["Коров’єв солодко посміхнувся, через що тіні ворухнулися у зморшках біля його носа."], "p": 2473}, {"t": "text", "c": ["— Найпростіше з усього! — відповів він.", "— Тим, хто добре знайомий з п’ятим виміром, не важко розсунути приміщення до бажаних меж. Скажу вам більше, шановна пані, до чорт знає яких меж!", "Я, втім, — патякав далі Коров’єв, — знавав людей, які не мали жодної уяви не лише про п’ятий вимір, але й узагалі ні про що не мали жодної уяви та проте творили справжнісінькі чудеса в сенсі розширення свого приміщення.", "Так, наприклад, один городянин, як мені розповідали, одержавши трикімнатну квартиру на Земляному валу, без усякого п’ятого виміру та інших речей, від яких глузд за розум завертає, умить перетворив її на чотирикімнатну, розділивши одну з кімнат навпіл перегородкою.", "По тому він обміняв на дві окремі квартири в різних районах Москви — одну з трьох, а другу з двох кімнат.", "Погодьтеся, їх стало п’ять.", "Трикімнатну він обміняв на дві окремі по дві кімнати й став власником, як ви самі бачите, шести кімнат, щоправда, розпорошених у цілковитому безладі по всій Москві. Він вже збирався був зробити останній та найблискучіший вольт, вмістивши в газеті об’яву, що міняє шість кімнат у різних районах Москви на одну п’яти-кімнатну квартиру на Земляному валу, як його діяльність, з незалежних від нього причин, увірвалася.", "Можливо, він тепер має яку-небудь кімнату, та тільки, осмілюся вас запевнити, не в Москві.", "Он який проноза, а ви оце ще зволите правити про п’ятий вимір!"], "p": 2474}, {"t": "text", "c": ["Маргарита, хоча й не правила зовсім про п’ятий вимір, а правив про нього сам Коров’єв, весело розсміялася, прослухавши розповідь про пригоди квартирного пронози.", "А Коров’єв провадив далі: — Одначе до діла, до діла, Маргарито Миколаївно.", "Ви жінка вельми розумна і, певно, вже здогадалися про те, хто наш хазяїн."], "p": 2476}, {"t": "text", "c": ["Серце Маргариті гупнуло, і вона кивнула головою."], "p": 2477}, {"t": "text", "c": ["— Ну от, ну от, — казав Коров’єв, — ми вороги всіляких недомовок та потаємностей.", "Щороку мессір дає один баль.", "Він називається весняним бальом повні місяця, або бальом ста королів.", "Народу!.. — тут Коров’єв вхопився за щоку, як ніби йому заболів зуб. — А втім, сподіваюся, ви самі в цьому переконаєтесь.", "Так от: мессір неодружений, як ви, певно, самі розумієте.", "Але ж потрібна хазяйка, — Коров’єв розвів руками, — погодьтеся самі, без хазяйки…"], "p": 2478}, {"t": "text", "c": ["Маргарита слухала Коров’єва, намагаючись не пропустити ані слова, під серцем їй було холодно, надія на щастя паморочила голову."], "p": 2479}, {"t": "text", "c": ["— Склалася традиція, — казав далі Коров’єв, — хазяйка балю має неодмінно бути на ім’я Маргарита, по-перше, а по-друге вона повинна бути місцевою уродженкою.", "А ми, як оце бачите, подорожуємо й у цей момент перебуваємо в Москві.", "Сто двадцять одну Маргариту виявили ми в Москві, й, вірите, — тут Коров’єв у відчаї ляснув себе по стегні, — жодна не пасує.", "І нарешті щаслива доля…"], "p": 2480}, {"t": "text", "c": ["Коров’єв виразно всміхнувся, нахиляючи стан, і знову похололо серце Маргариті."], "p": 2481}, {"t": "text", "c": ["— Коротше! — вигукнув Коров’єв. — Зовсім коротко: ви не відмовитесь узяти на себе цей обов’язок?"], "p": 2482}, {"t": "text", "c": ["— Не відмовлюся, — твердо відповіла Маргарита."], "p": 2483}, {"t": "text", "c": ["— І край! — сказав Коров’єв і, піднісши каганця, додав: — Прошу за мною."], "p": 2484}, {"t": "text", "c": ["Вони пішли між колонами й нарешті дісталися якоїсь іншої залі, в якій чомусь міцно пахло лимоном, де чулися якісь шерехи й де щось черкнуло Маргариту по голові.", "Вона здригнулася. — Не лякайтеся, — солодко заспокоїв Коров’єв, беручи Маргариту під руку, — бальні хитромудрощі Бегемота, нічого більше.", "І взагалі я дозволю собі сміливість порадити вам, Маргарито Миколаївно, ніколи й нічого не боятися.", "Це нерозумно. Баль буде бучний, не стану приховувати від вас цього.", "Ми побачимо осіб, обсяг влади яких свого часу був надзвичайно великим.", "Але, бігме, як подумаєш про те, наскільки мікроскопічні їхні можливості в порівнянні з можливостями того, до почту якого я маю честь належати, стає сміхотно й навіть, я би-м сказав, смутно…", "Та й до того ви самі — королівської крови."], "p": 2486}, {"t": "text", "c": ["— Чому королівської крови? — злякано прошепотіла Маргарита, притискаючись до Коров’єва. — Ах, королево, — грайливо тріщав Коров’єв, — питання крови — найголоволомніші питання в світі!", "І якби розпитати деяких прабабусь і найпаче тих із них, що мали репутацію скромниць, предивні таємниці відкрились би, шановна Маргарито Миколаївно.", "Я ані крихти не погрішу, якщо, кажучи про це, згадаю про химерно тасовану колоду карт.", "Є речі, в яких анітрохи не діють ані станові перетинки, ані навіть кордони між державами.", "Натякну: одна з французьких королев, що жила в шістнадцятому сторіччі, слід гадати, дуже здивувалася б, якби хто сказав їй, що її чарівну прапраправнучку я, як мине стільки літ, вестиму під руку в Москві бальними залями.", "Та ми прийшли!"], "p": 2488}, {"t": "text", "c": ["Тут Коров’єв задмухав свого каганця, й він зник йому з рук, і Маргарита побачила простягнуту на підлозі перед нею смужку світла під якимись темними дверима.", "І в ці двері Коров’єв тихо стукнув.", "Тут Маргарита збентежилася настільки, що їй застукотіли зуби, а спиною пробіг холод.", "Двері відчинилися. Кімната виявилася дуже невеликою.", "Маргарита побачила широке дубове ліжко із пом’ятими та пожмаканими брудними простирадлами й подушкою.", "Перед ліжком стояв дубовий на різьблених ніжках стіл, на якому містився канделябр з гніздами у вигляді кігтистих пташиних лап. У цих сімох золотих лапах палилися грубі воскові свічки.", "Крім того, на столику була велика шахівниця з фігурками, надзвичайно майстерно зробленими.", "На маленькому витертому килимку стояв низенький ослінчик.", "Був ще один стіл з якоюсь золотою чашею та другим канделябром, рамена якого були зроблені у вигляді змій.", "У кімнаті пахло сіркою та смолою, тіні від світильників перехрещувались на підлозі."], "p": 2489}, {"t": "text", "c": ["Серед присутніх Маргарита зразу ж впізнала Азазелла, тепер вже вдягненого у фрак, який стояв біля спинки ліжка.", "Причепурений Азазелло вже не скидався на того розбійника, у постаті якого поставав перед Маргаритою в Олександрівському саду, і вклонився Маргариті надзвичайно ґалантно."], "p": 2490}, {"t": "text", "c": ["Нага відьма, та сама Гелла, що так бентежила поштивого буфетника Вар’єте, і, на жаль, та сама, яку, на велике щастя, сполошив півень у ніч знаменитого сеансу, сиділа на килимку на підлозі край ліжка, помішуючи в каструлі щось, від чого бурхала сірчана пара."], "p": 2491}, {"t": "text", "c": ["Крім цих, був у кімнаті ще й здоровезний чорний котяра, який сидів на високому табуреті перед шаховим столиком і тримав у правій лапі шахового коня."], "p": 2492}, {"t": "text", "c": ["Гелла підвелася й вклонилася Маргариті.", "Те саме зробив і кіт, зіскочивши з табурету. Шорхаючи правою задньою лапою, він впустив коня й поліз по нього під ліжко."], "p": 2493}, {"t": "text", "c": ["Усе це, завмираючи зі страху, Маргарита розгледіла в облудних тінях від свічок похапцем.", "Зір її вабила постіль, на якій сидів той, кого ще зовсім недавно бідолашний Іван на Патріярших переконував у тому, що диявола не існує.", "Цей неіснущий саме й сидів на ліжку."], "p": 2494}, {"t": "text", "c": ["Двоє очей уп’ялися Маргариті в лице.", "Праве з золотою іскрою на дні, яке проникало будь-кому до дна душі, й ліве — порожнє й чорне, мовби вузьке вушко голки, як вихід у бездонний колодязь усякої тьми та тіней.", "Обличчя Волянда було скошене набік, правий кут рота відтягнутий наниз, високий полисілий лоб був поораний рівнобіжними гострим бровам зморшками. Шкіру на обличчі Волянда немовби навіки спалила засмага."], "p": 2495}, {"t": "text", "c": ["Волянд широко розкинувся на постелі, був одягнений у саму нічну довгу сорочку, брудну й залатану на лівому плечі.", "Одну голу ногу він підібгав під себе, другу протягнув на ослінчика.", "Коліно цієї темної ноги й натирала якоюсь димучою маззю Гелла."], "p": 2496}, {"t": "text", "c": ["Ще розгледіла Маргарита на відслонених безволосих грудях Волянда майстерно з темного каменю карбованого жука на золотому ланцюжку та з якимись письменами на спинці.", "Поряд із Воляндом на постелі, на тяжкому постаменті, стояв дивний, немов живий та освітлений з одного боку сонцем, глобус."], "p": 2497}, {"t": "text", "c": ["Кілька секунд тривала мовчанка.", "«Він вивчає мене», — подумала Маргарита й зусиллям волі постаралася стримати тремтіння в ногах."], "p": 2498}, {"t": "text", "c": ["Нарешті Волянд заговорив, усміхнувшись, через що його іскристе око ніби спалахнуло:"], "p": 2499}, {"t": "text", "c": ["— Вітаю вас, королево, і прошу вибачити мені за моє домашнє вбрання."], "p": 2500}, {"t": "text", "c": ["Голос Волянда був так низьким, що на деяких словах давав відтяг у харчання."], "p": 2501}, {"t": "text", "c": ["Волянд узяв з постелі довгу шпагу, нахилившись, поворушив нею під ліжком і сказав: — Вилазь!", "Партія відміняється.", "Прибула гостя."], "p": 2503}, {"t": "text", "c": ["— Нізащо, — тривожно свиснув по-суфлерськи над вухом Маргарити Коров’єв."], "p": 2504}, {"t": "text", "c": ["— Нізащо… — почала Маргарита."], "p": 2505}, {"t": "text", "c": ["— Мессір… — дихнув Коров’єв у вухо."], "p": 2506}, {"t": "text", "c": ["— Анізащо, мессіре, — подолавши себе, тихо, але ясно відповіла Маргарита і, усміхнувшись, додала: — Благаю вас не переривати партії.", "Я гадаю, що шахові журнали заплатили б чималі гроші, якби мали змогу її опублікувати."], "p": 2507}, {"t": "text", "c": ["Азазелло тихо й прихильно крекнув, а Волянд, уважно поглянувши на Маргариту, зазначив, як наче сам до себе: — Так, має рацію Коров’єв!", "Як химерно тасується колода!", "Кров!"], "p": 2509}, {"t": "text", "c": ["Він простягнув руку й поманив до себе Маргариту. Та підійшла, не чуючи підлоги під босими ногами.", "Волянд поклав свою тяжку, немов кам’яну, і водночас гарячу, як вогонь, руку на плече Маргарити, шарпнув її до себе й посадив на ліжко поруч із собою."], "p": 2510}, {"t": "text", "c": ["— Ну, як ви вже так чарівно люб’язні, — промовив він, — а я ні на що інше й не сподівався, то будьмо без церемоній, — і він знову схилився до краю ліжка й крикнув: — Чи довго триватиме цей балаган під ліжком?", "Вилізай, окаянний ґансе!"], "p": 2511}, {"t": "text", "c": ["— Коня не можу знайти, — придушеним та фальшивим голосом озвався з-під ліжка кіт, — поскакав десь, а замість нього якась жаба трапляється."], "p": 2512}, {"t": "text", "c": ["— Чи не гадаєш ти, що стоїш на ярмарчаній площі? — удаючи розгніваного, питав Волянд. — Ніякої жаби не було під ліжком!", "Облиш ці дешеві фокуси для Вар’єте.", "Якщо негайно не з’явишся, ми вважатимемо, що ти здався, клятий дезертире."], "p": 2513}, {"t": "text", "c": ["— Нізащо, мессіре! — заревів кіт і тієї ж миті виліз з-під ліжка, тримаючи в руці коня."], "p": 2514}, {"t": "text", "c": ["— Рекомендую вам… — почав був Волянд і сам себе перебив: — Ні, бачити не можу цього блазня.", "Подивіться лишень на що він обернув себе під ліжком."], "p": 2515}, {"t": "text", "c": ["Стоячи на задніх лапах, замурзаний пилюкою кіт тим часом розкланювався перед Маргаритою.", "Тепер на шиї в кота з’явилася біла фрачна краватка бантиком, а на грудях перламутровий дамський бінокль на ремінці.", "Крім того, вуса кота були визолочені."], "p": 2516}, {"t": "text", "c": ["— Ну що ж це таке! — вигукнув Волянд. — Навіщо ти позолотив вуса?", "І на якого дідька тобі потрібна краватка, як на тобі немає штанів?"], "p": 2517}, {"t": "text", "c": ["— Штани котові не годяться, мессіре, — з великою гідністю відповідав кіт. — Чи не накажете мені узути ще й чоботи?", "Кіт у чоботях буває лише в казках, мессіре.", "Та чи бачили ви коли кого на балю без краватки?", "Я не годен опинитися в комічному становищі та ризикувати тим, що мене витурять геть утришия!", "Кожен чепурить себе, чим може.", "Вважайте, що сказане стосується також до бінокля, мессіре!"], "p": 2518}, {"t": "text", "c": ["— Але ж вуса?.."], "p": 2519}, {"t": "text", "c": ["— Не розумію, — сухо заперечив кіт, — чому, голячись сьогодні, Азазелло та Коров’єв могли посипати себе білою пудрою, а чим вона краща від золотої?", "Я напудрив вуса, та й годі!", "Інша мова була б, якби я поголився!", "Голений кіт — це таки справді неподобство, тисячу разів ладен визнати це.", "Та взагалі, — тут голос кота ображено здригнувся, — я бачу, що до мене застосовують якість прискіпування, і бачу, що переді мною постала серйозна проблема — чи бути мені взагалі на балю?", "Що скажете мені на це, мессіре?"], "p": 2520}, {"t": "text", "c": ["І кіт з образи так роздувся, що здавалося, ще мить, і він лусне."], "p": 2521}, {"t": "text", "c": ["— Ах, крутію, крутію, — хитаючи головою, казав Волянд, — щоразу, як партія його в безнадійному стані, він починає баки забивати, немов останній махляр на мосту.", "Сідай негайно й облиш цю словесну базгранину."], "p": 2522}, {"t": "text", "c": ["— Я сяду, — відповів кіт, сідаючи, — але маю заперечення проти останнього.", "Мої слова являють собою аж ніяк не базгранину, як оце ви дозволяєте собі висловлюватися в присутності дами, а низку щільно впакованих силогізмів, які гідно поцінували б такі знавці, як Секст Емпірик, Марціян Капелла, а може, хтозна, й сам Аристотель. — Шах королю, — сказав Волянд."], "p": 2524}, {"t": "text", "c": ["— Гаразд, гаразд, — озвався кіт і став у бінокль дивитись на шахівницю."], "p": 2525}, {"t": "text", "c": ["— Отже, — звернувся до Маргарити Волянд, — рекомендую вам, донно, мій почет. Оцей, що корчить дурня — кіт Бегемот.", "З Азазеллом і Коров’євим ви вже познайомились, служницю мою Геллу рекомендую. Проворна, кмітлива, і немає такої послуги, якої вона не зуміла б надати."], "p": 2526}, {"t": "text", "c": ["Красуня Гелла всміхнулася, звернувши до Маргарити свої зеленясті очі, не перестаючи зачерпувати пригорщею мазь та накладати її на коліно."], "p": 2527}, {"t": "text", "c": ["— Оце й все, — закінчив Волянд і зморщився, коли Гелла надто міцно стиснула його коліно, — товариство, як ви бачите, невелике, змішане й нелукаве.", "— Він замовк і став повертати перед собою свого глобуса, зробленого так майстерно, що сині океани на ньому ворушилися, а шапка на полюсі лежала, як справжня, крижана й сніжна."], "p": 2528}, {"t": "text", "c": ["На шахівниці тим часом діялося замішання.", "Геть засмучений король тупцював на клітці, у відчаї здіймаючи руки.", "Три білі пішаки-ляндскнехти з галябардами розгублено дивились на офіцера, що розмахував шпагою й показував уперед, де на суміжних клітках, білій та чорній, виднілися чорні вершники Волянда на двох баских конях, що копитами кресали клітки."], "p": 2529}, {"t": "text", "c": ["Маргариту надзвичайно зацікавило і вразило те, що шахові фігури були живі."], "p": 2530}, {"t": "text", "c": ["Кіт, відставивши від очей бінокля, тихенько підштовхнув свого короля у спину.", "Той у відчаї затулив обличчя руками."], "p": 2531}, {"t": "text", "c": ["— Кепська справа, дорогий Бегемоте, — тихо сказав Коров’єв ядучим голосом. — Становище серйозне, але аж ніяк не безнадійне, — озвався Бегемот, — ба більше: я цілком певний в кінцевій перемозі.", "Варт лиш як слід проаналізувати становище."], "p": 2533}, {"t": "text", "c": ["Цей аналіз він заходився робити на доволі дивний манір, а саме став корчити якісь міни й підморгувати своєму королеві."], "p": 2534}, {"t": "text", "c": ["— Нема ради, — зазначив Коров’єв."], "p": 2535}, {"t": "text", "c": ["— Ай! — скрикнув Бегемот. — Папуги порозлітались, що я й пророкував."], "p": 2536}, {"t": "text", "c": ["І правда, десь віддалік почувся фуркіт незліченних крил.", "Коров’єв і Азазелло кинулися геть."], "p": 2537}, {"t": "text", "c": ["— А, чорт вас забирай з вашими бальними витівками! — буркнув Волянд, не відриваючись від свого глобуса."], "p": 2538}, {"t": "text", "c": ["Тільки-но Коров’єв та Азазелло зникли, підморгування Бегемота набрало посилених розмірів.", "Білий король нарешті здогадався, чого від нього хочуть, раптово стягнув із себе мантію, кинув її на клітку та втік з шахівниці.", "Офіцер кинуті королівські шати накинув на себе та став на місце короля.", "Коров’єв і Азазелло повернулися."], "p": 2539}, {"t": "text", "c": ["— Брехня, як завжди, — бурчав Азазелло, косячись на Бегемота."], "p": 2540}, {"t": "text", "c": ["— Мені почулося, — відповів кіт."], "p": 2541}, {"t": "text", "c": ["— Ну то що, довго це триватиме? — запитав Волянд. — Шах королю."], "p": 2542}, {"t": "text", "c": ["— Я, мабуть, недочув, мій метре, — відповів кіт, — шаха королю немає та й бути не може."], "p": 2543}, {"t": "text", "c": ["— Повторюю, шах королю."], "p": 2544}, {"t": "text", "c": ["— Мессіре, — тривожно-фальшивим голосом озвався кіт, — ви перевтомилися: немає шаха королю!"], "p": 2545}, {"t": "text", "c": ["— Король на клітці г-два, — не дивлячись на дошку, сказав Волянд."], "p": 2546}, {"t": "text", "c": ["— Мессіре, мене жах бере, — завив кіт, зображаючи жах на своїй морді. — На цій клітці немає короля."], "p": 2547}, {"t": "text", "c": ["— Що таке? — здивовано запитав Волянд і став дивитися на шахівницю, де офіцер, що стояв на королівській клітці, відвертався й затулявся рукою."], "p": 2548}, {"t": "text", "c": ["— Ах ти мерзотнику, — задумливо сказав Волянд."], "p": 2549}, {"t": "text", "c": ["— Мессіре! Я знову вдаюся до логіки, — промовив кіт, притуляючи лапи до грудей. — Якщо гравець оголошує шах королю, а короля тим часом вже й слід прочах на шахівниці, шах визнається недійсним."], "p": 2550}, {"t": "text", "c": ["— Здаєшся, чи ні? — прокричав страшним голосом Волянд."], "p": 2551}, {"t": "text", "c": ["— Дозвольте подумати, — смиренно відповів кіт, поклав лікті на стіл, увіткнув вуха до лап і став думати.", "Думав він довго і нарешті сказав: — Здаюся."], "p": 2552}, {"t": "text", "c": ["— Вбити кляту тварюку, — шепнув Азазелло."], "p": 2553}, {"t": "text", "c": ["— Так, здаюся, — сказав кіт, — але здаюся виключено через те, що не можу грати в атмосфері цькування з боку заздрісників! — Він підвівся, і шахові фігурки полізли до шухляди."], "p": 2554}, {"t": "text", "c": ["— Гелло, пора, — сказав Волянд, і Гелла зникла з кімнати.", "— Нога розболілася, а тут цей баль, — казав далі Волянд."], "p": 2555}, {"t": "text", "c": ["— Дозвольте мені, — тихо попросила Маргарита. Волянд проникливо поглянув на неї і підсунув до неї коліно."], "p": 2557}, {"t": "text", "c": ["Гаряча, як лава, рідота обпікала руки, але Маргарита, не зморщившись, намагаючись не завдати болю, втирала її в коліно."], "p": 2558}, {"t": "text", "c": ["— Наближені твердять, що це ревматизм, — казав Волянд, не зводячи очей з Маргарити, — та я маю велику підозру, що цей біль у коліні залишено мені на згадку однією чарівною відьмою, з якою я близько спізнався тисяча п’ятсот сімдесят четвертого року в Брокенських горах, на Чортовій катедрі."], "p": 2559}, {"t": "text", "c": ["— Ах, чи може таке бути! — сказала Маргарита."], "p": 2560}, {"t": "text", "c": ["— Дурниці!", "Років за триста це минеться.", "Мені порадили чимало ліків, та я за давньою звичкою додержуюся бабусиних засобів.", "Дивовижні трави зоставила мені у спадок погана старенька, моя бабуся!", "До речі, чи ви не слабуєте на що?", "Може маєте яку печаль, що труїть душу, журбу?"], "p": 2561}, {"t": "text", "c": ["— Ні, мессіре, нічого цього немає, — відповіла розумиця Маргарита, — а тепер, коли я в вас, я почуваюся зовсім добре."], "p": 2562}, {"t": "text", "c": ["— Кров — велике діло, — не знати до чого весело сказав Волянд і додав: — Я бачу, вас цікавить мій глобус."], "p": 2563}, {"t": "text", "c": ["— О так, ніколи не бачила такої штуки."], "p": 2564}, {"t": "text", "c": ["Ловка штучка.", "Я, відверто кажучи, не люблю останніх вістей з радіо.", "Повідомляють про них завжди якісь дівчата, які невиразно вимовляють назви місцевостей.", "Крім того, що третя з них трохи недорікувата, начебто таких навмисне набирають.", "Мій глобус набагато зручніший, тим більше, що події мені треба знати достеменно.", "Ось, наприклад, бачите цей клапоть землі, бік якого омиває океан?", "Дивіться, он він наливається вогнем.", "Там розпочалася війна.", "Якщо ви наблизите очі, то побачите й деталі. Маргарита нахилилася до глобуса й побачила, що квадратик землі розширився, розписався на різні кольори й перетворився ніби на рельєфну мапу.", "А потім вона побачила й стрічечку річки, і якусь оселю край неї.", "Будиночок, що був розміром з горошину, розрісся й став завбільшки з пачку сірників.", "Раптом і беззвучно дах цього будинку злетів угору разом з клубком чорного диму, а мури обвалилися, так що від двоповерхової коробочки нічого не зосталося, крім купки, з якої клубочився дим.", "Ще наблизивши своє око, Маргарита розгледіла маленьку жіночу фігурку, що лежала на землі, а поруч неї в калюжі крови з розкинутими руками маленьку дитину."], "p": 2566}, {"t": "text", "c": ["— От і все, — всміхаючись, сказав Волянд, — дитя не встигло нагрішити.", "Робота Абадонни бездоганна."], "p": 2567}, {"t": "text", "c": ["— Не хотіла б я бути по тому боці, проти якого цей Абадонна, — сказала Маргарита, — на чиєму він боці?"], "p": 2568}, {"t": "text", "c": ["— Що більше розмовляю з вами, — люб’язно озвався Волянд, — то більше переконуюся в тому, що ви дуже розумні.", "Я заспокою вас.", "Він на рідкість безпристрасний і нарівно спочуває обом сторонам, що стинаються.", "Внаслідок цього й результати для обох сторін бувають однакові.", "Абадонно! — неголосно гукнув Волянд, і тут із стіни з’явилася постать якоїсь худої людини в темних окулярах. Ці окуляри чомусь справили на Маргариту таке дуже враження, що вона, тихенько зойкнувши, уткнулася лицем у ногу Волянда.", "— Та годі вам! — крикнув Волянд, — Які ж вони нервові, ті сучасні люди! — Він з розмаху ляснув Маргариту по спині, так що її тілом аж пройшов дзвін.", "— Таж ви бачите, що він в окулярах.", "Крім того, ніколи не було випадку, щоб Абадонна з’явився перед кимось передчасно.", "Та й, нарешті, я тут.", "Ви у мене в гостині. Я просто хотів вам показати."], "p": 2569}, {"t": "text", "c": ["Абадонна стояв нерухомо."], "p": 2570}, {"t": "text", "c": ["— А можна, щоб він зняв окуляри на секунду? — спитала Маргарита, тулячись до Волянда й здригаючись, але вже з цікавости."], "p": 2571}, {"t": "text", "c": ["— А от цього не можна, — серйозно відповів Волянд і махнув рукою Абадонні, й того не стало.", "— Ти що хочеш сказати, Азазелло?"], "p": 2572}, {"t": "text", "c": ["— Мессіре, — відповів Азазелло, — дозвольте мені сказати. В нас двоє сторонніх: красуня, яка скиглить та благає, щоб її залишили при господині, і крім того, з нею, прошу вибачення, її кнур."], "p": 2573}, {"t": "text", "c": ["— Дивно поводяться красуні, — зазначив Волянд."], "p": 2574}, {"t": "text", "c": ["— Це Наталя, Наталя! — вигукнула Маргарита."], "p": 2575}, {"t": "text", "c": ["— Ну, залишити при господині.", "А кнура — до кухарів."], "p": 2576}, {"t": "text", "c": ["— Зарізати? — злякано скрикнула Маргарита. — Згляньтеся, мессіре, це Микола Іванович, нижній мешканець.", "Тут непорозуміння, вона, бачте, мазнула його кремом…"], "p": 2577}, {"t": "text", "c": ["— Та даруйте, — сказав Волянд, — якого дідька й хто стане його різати?", "Хай посидить разом з кухарями, та й годі!", "Не можу ж я, погодьтеся, пустити його до бальної залі!"], "p": 2578}, {"t": "text", "c": ["— Ще б пак… — додав Азазелло й доповів: — Доходить північ, мессіре."], "p": 2579}, {"t": "text", "c": ["— А, добре. — Волянд звернувся до Маргарити: — Ну ж бо, прошу вас… Заздалегідь вдячний вам.", "Не губіться й нічого не бійтеся.", "Нічого не пийте, окрім води, бо розімлієте й вам буде тяжко.", "Пора!"], "p": 2580}, {"t": "text", "c": ["Маргарита підвелася з килимка, й тоді у дверях постав Коров’єв."], "p": 2581}]}