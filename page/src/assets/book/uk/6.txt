{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 6", "p": 588}, {"t": "h2", "c": "Шизофренія, як і було сказано", "p": 589}, {"t": "text", "c": ["Коли до приймальні знаменитої психіятричної клініки, недавно відбудованої під Москвою на березі річки, увійшов чоловік з гострою борідкою й облачений у білий халат, була половина на другу ночі.", "Троє санітарів не зводили очей з Івана Миколайовича, який сидів на дивані.", "Тут був і вкрай схвильований поет Рюхин. Рушники, якими було зв’язано Івана Миколайовича, лежали жужмом на тому ж дивані. Руки й ноги Івана Миколайовича були вільні."], "p": 620}, {"t": "text", "c": ["Побачивши прибулого, Рюхин зблід, кахикнув і нерішуче сказав: — Здрастуйте, докторе."], "p": 622}, {"t": "text", "c": ["Доктор вклонився Рюхину, але, вклоняючись, дивився не на нього, а на Івана Миколайовича. Той сидів цілком нерухомо, зі злющим обличчям, зсунувши брови, і навіть не ворухнувся при вході лікаря."], "p": 624}, {"t": "text", "c": ["— Ось, докторе, — чомусь таємничим шепотом промовив Рюхин, боязко оглядаючись на Івана Миколайовича, — відомий поет Іван Бездомний… ось, бачите… ми побоюємося, чи не біла гарячка…"], "p": 625}, {"t": "text", "c": ["— Дуже пив? — крізь зуби спитав доктор."], "p": 626}, {"t": "text", "c": ["— Ні, випивав, але не так щоб вже… — Тарганів, пацюків, чортиків чи летючих собак не ловив?"], "p": 628}, {"t": "text", "c": ["— Ні, — здригнувшись, відповів Рюхин, — я його вчора бачив і сьогодні рано. Він був абсолютно здоровий…"], "p": 629}, {"t": "text", "c": ["— А чого в кальсонах?", "Із ліжка взяли?"], "p": 630}, {"t": "text", "c": ["— Він, докторе, до ресторану прийшов отак…"], "p": 631}, {"t": "text", "c": ["— Ага, ага, — дуже задоволено сказав доктор, — а чого садна?", "Бився з кимсь?"], "p": 632}, {"t": "text", "c": ["— Він з паркану впав, а потім у ресторані вдарив одного… і ще декого…"], "p": 633}, {"t": "text", "c": ["— Так, так, так, — сказав доктор і, повернувшись до Івана, додав: — Здрастуйте!"], "p": 634}, {"t": "text", "c": ["— Здоров, шкідник! — злісно й гучно відповів Іван."], "p": 635}, {"t": "text", "c": ["Рюхин зніяковів до того, що не насмілився підвести очей на чемного доктора.", "Та той нітрохи не образився, а звиклим, вправним жестом зняв окуляри, піднісши полу халата, заховав їх до задньої кишені штанів, а тоді запитав Івана: — Скільки вам років?"], "p": 637}, {"t": "text", "c": ["— Та ходіть ви усі від мене під три чорти, їй-бо! — грубо закричав Іван і відвернувся."], "p": 638}, {"t": "text", "c": ["— Чого ж ви сердитесь?", "Чи я сказав вам що прикре?"], "p": 639}, {"t": "text", "c": ["— Мені двадцять три роки, — збуджено промовив Іван, — і я подам скаргу на усіх вас.", "А на тебе особливо, гнидо! — удався він осібно до Рюхина."], "p": 640}, {"t": "text", "c": ["— А на що ж ви хочете поскаржитися?"], "p": 641}, {"t": "text", "c": ["— На те що мене, здорову людину, схопили й силоміць притягли до божевільні! — гнівно відповів Іван."], "p": 642}, {"t": "text", "c": ["Тут Рюхин придивився до Івана й похолов: аніякого божевілля не було в того в очах.", "З каламутних, якими вони були в Грибоєдові, вони перемінилися на колишні, ясні."], "p": 643}, {"t": "text", "c": ["«Батечку мій! — полохливо подумав Рюхин. — Та він і правда нормальний?", "Ото халепа!", "Навіщо ж ми й справді сюди його приволочили?", "Нормальний, нормальний, тільки пика подряпана…»", "— Ви перебуваєте, — спокійно промовив лікар, присідаючи на білий табурет на блискучій нозі, — не в божевільні, а в клініці, де вас ніхто не стане затримувати, якщо в цьому немає потреби."], "p": 644}, {"t": "text", "c": ["Іван Миколайович скоса зиркнув з недовірою, але усе ж пробурчав: — Слава тобі, Господи!", "Знайшовсь нарешті один нормальний серед ідіотів, з котрих перший — бовдур і нездара Сашка!"], "p": 646}, {"t": "text", "c": ["— Хто цей Сашка-нездара? — поцікавився лікар."], "p": 647}, {"t": "text", "c": ["— Та ось він, Рюхин! — відповів Іван і тицьнув брудним пальцем у напрямі Рюхина."], "p": 648}, {"t": "text", "c": ["Той спалахнув з обурення."], "p": 649}, {"t": "text", "c": ["«Оттака мені від нього дяка! — гірко подумав він. — За те, що виявив чулість до нього!", "От уже справді паскуда!»", "— Типовий куркулець за своєю психологією, — промовив Іван Миколайович, якому, очевидно, допекло викривати Рюхина, — і до того куркулець, що ретельно маскується під пролетаря.", "Погляньте на його пісну фізіономію та звірте з тими лункими віршами, які він написав до першого числа! Хе-хе-хе…", "«Здіймайтесь!» та «підіймайтесь!»… а ви зазирніть йому до нутра — що він там думає… ви жахнетеся! — Тут Іван Миколайович зловіщо розсміявся."], "p": 650}, {"t": "text", "c": ["Рюхин тяжко сапав, був червоний і думав тільки про одне, що він відігрів в себе на грудях змію, що поспівчував тому, хто виявився насправді затятим ворогом.", "І головне, що й вдіяти нічого не можна було: не лаятися ж з душевнохворим?!"], "p": 651}, {"t": "text", "c": ["— А чого вас, власне, доправили до нас? — запитав лікар, уважно вислухавши викриття Бездомного."], "p": 652}, {"t": "text", "c": ["— Та чорт би їх побрав, тих йолопів!", "Схопили, зв’язали якимось ганчір’ям і поволокли на вантажівці."], "p": 653}, {"t": "text", "c": ["— Дозвольте вас запитати, ви чому до ресторану прийшли в самій білизні?"], "p": 654}, {"t": "text", "c": ["— Нічого тут немає дивного, — відповів Іван, — пішов я купатися на Москву-ріку, ну й поцупили мою одежу, а оце паскудство залишили!", "Не голяком оце ж мені Москвою йти? Вдяг що було, бо поспішав у ресторан до Грибоєдова."], "p": 655}, {"t": "text", "c": ["Лікар питально поглянув на Рюхина, і той похмуро пробурмотів: — Ресторан так називається. — Угу, — сказав лікар, — а чого так поспішали?", "Якесь ділове побачення?"], "p": 658}, {"t": "text", "c": ["— Консультанта я ловлю, — відповів Іван Миколайович і тривожно озирнувся."], "p": 659}, {"t": "text", "c": ["— Якого консультанта?"], "p": 660}, {"t": "text", "c": ["— Ви Берліоза знаєте? — спитав Іван багатозначно."], "p": 661}, {"t": "text", "c": ["— Це… композитор? Іван засмутився."], "p": 663}, {"t": "text", "c": ["— Який там композитор? Ах так… Та ні!", "Композитор — це однозванець Миши Берліоза!"], "p": 664}, {"t": "text", "c": ["Рюхину не хотілося нічого казати, та довелося пояснювати."], "p": 665}, {"t": "text", "c": ["— Секретаря МАССОЛІТу Берліоза сьогодні увечері переїхав трамвай на Патріярших."], "p": 666}, {"t": "text", "c": ["— Не бреши ти, чого не знаєш! — розсердився на Рюхина Іван. — Я, а не ти був при тому!", "Він його навмисне під трамвай прилаштував!"], "p": 667}, {"t": "text", "c": ["— Штовхнув?"], "p": 668}, {"t": "text", "c": ["— Та яке там «штовхнув»? — озлоблений загальною нетямою, викрикнув Іван. — Такому й штовхати не треба!", "Він такі штуки може втинати, тільки ну!", "Він наперед знав, що Берліоз потрапить під трамвай!"], "p": 669}, {"t": "text", "c": ["— А чи хто ще, крім вас, бачив цього консультанта?"], "p": 670}, {"t": "text", "c": ["— То ж то й лихо, що тільки я та Берліоз."], "p": 671}, {"t": "text", "c": ["— Так.", "А яких заходів ви вжили, щоб упіймати цього вбивцю? — Тут лікар повернувся й кинув погляд жінці у білому халаті, що стояла за столом обіч.", "Та дістала аркуша й стала заповняти пусті місця в його графах."], "p": 672}, {"t": "text", "c": ["— Заходи ось які. Узяв я на кухні свічечку… — Оцю? — запитав лікар, вказуючи на поламану свічку, що лежала на столі поруч із іконкою перед жінкою."], "p": 674}, {"t": "text", "c": ["— Цю саму, і…"], "p": 675}, {"t": "text", "c": ["— А іконка нащо?"], "p": 676}, {"t": "text", "c": ["— Ну так, іконка…", "— Іван зчервонів, — іконка найбільше їх і наполохала, — він знову тицьнув пальцем у бік Рюхина, — та річ у тім, що він, консультант, він, будемо казати прямо… з нечистою силою знається… і так просто його не впіймати."], "p": 677}, {"t": "text", "c": ["Санітари чомусь виструнчилися й очей не зводили з Івана."], "p": 678}, {"t": "text", "c": ["— Так, — вів далі Іван, — знається! Тут факт безповоротний.", "Він особисто з Понтієм Пилатом розмовляв. Та що ви на мене так дивитесь? Вірно кажу. Усе бачив — і балькон, і пальми.", "Був, одне слово, в Понтія Пилата, за це даю поруку."], "p": 679}, {"t": "text", "c": ["— Еге ж, еге ж…"], "p": 680}, {"t": "text", "c": ["— Так от, значить, я іконку до грудей пришпилив і побіг… Тут годинник видзвонив два рази."], "p": 682}, {"t": "text", "c": ["— Еге-ге! — вигукнув Іван і підвівся з дивана. — Друга година, а я тут з вами час марную!", "Я перепрошую, де телефон?"], "p": 683}, {"t": "text", "c": ["— Пустіть до телефону, — наказав лікар санітарам."], "p": 684}, {"t": "text", "c": ["Іван ухопився за слухавку, а жінка тим часом стиха запитала в Рюхина:"], "p": 685}, {"t": "text", "c": ["— Жонатий він?"], "p": 686}, {"t": "text", "c": ["— Нежонатий, — злякано відповів Рюхин."], "p": 687}, {"t": "text", "c": ["— Член профспілки?"], "p": 688}, {"t": "text", "c": ["— Так."], "p": 689}, {"t": "text", "c": ["— Міліція? — закричав Іван до слухавки. — Міліція?", "Товаришу черговий, розпорядіться зараз же, щоб вислали п’ять мотоциклетів з кулеметами для спіймання іноземного консультанта.", "Що?", "Заїжджайте за мною, я сам з вами поїду…", "Говорить поет Бездомний із божевільні…", "Як ваша адреса? — пошепки спитав Бездомний в доктора, прикриваючи слухавку долонею, а тоді знову закричав до слухавки: — Ви слухаєте?", "Алло!..", "Свинство! — раптом заволав Іван і жбурнув слухавкою об стіну.", "Затим він повернувся до лікаря, простягнув до нього руку, сухо сказав «до побачення» й зібрався йти."], "p": 690}, {"t": "text", "c": ["— Даруйте, куди ж ви хочете йти? — промовив лікар, вдивляючись в очі Іванові. — Глухої ночі, у спідньому…", "Ви недобре себе почуваєте, зостаньтеся в нас!"], "p": 691}, {"t": "text", "c": ["— Пустіть-но, — сказав Іван санітарам, що зімкнулися при дверях.", "— Пустите ви, чи ні? — страшним голосом крикнув поет."], "p": 692}, {"t": "text", "c": ["Рюхин затрусився, а жінка натиснула ґудзика в столику, і на його скляну поверхню вискочила блискуча скринька й запаяна ампула."], "p": 693}, {"t": "text", "c": ["— Ах так?! — вовкувато й зацьковано оглядаючись, вимовив Іван, — ну добре ж!", "Прощавайте… — і головою вперед він кинувся в штору вікна.", "Грюкнуло доволі дуже, та шиба за шторою не дала ані тріщинки, й за мить Іван вже корчився в руках у санітарів.", "Він харчав, норовив кусатися, кричав:"], "p": 694}, {"t": "text", "c": ["— Он які віконця ви собі завели!..", "Пусти!", "Пусти, кажу!.. Штрикавка блиснула в руках лікаря, жінка одним помахом розпорола зношений рукав толстовки й вчепилась у руку з нежіночою силою.", "Запахло етером, Іван обважнів в руках чотирьох чоловік, і меткий лікар скористався з цього моменту й увігнав голку в руку Іванові.", "Івана потримали ще кілька секунд і потім осадили на диван."], "p": 696}, {"t": "text", "c": ["— Бандити! — прокричав Іван і скочив з дивана, але був осаджений на нього знову.", "Тільки-но його відпустили, він знову був скочив, але назад сів уже сам.", "Він помовчав, відлюдкувато озираючись, потім несподівано позіхнув, потім усміхнувся з люттю."], "p": 697}, {"t": "text", "c": ["— Засадили-таки, — сказав він, позіхнув іще раз, зненацька приліг, голову поклав на подушку, кулака, мов дитинча, під щоку, замурмотів уже сонливим голосом, без люті: — От і чудово… самі ж за усе й поплатитеся. Я попередив, а там як хочете! Мене ж тепер понад усе цікавить Понтій Пилат…", "Пилат… — тут він склепив очі."], "p": 698}, {"t": "text", "c": ["— Ванна, сто сімнадцяту окрему й постерунок до нього, — розпорядився лікар, надіваючи окуляри.", "Тут Рюхин знову здригнувся: беззвучно відхилилися білі двері, за ними стало видно коридор, освітлений синіми нічними лямпами.", "З коридору виїхала на ґумових коліщатах кушетка, на неї переклали знишклого Івана, і він поїхав у коридор, і двері за ним зачинилися."], "p": 699}, {"t": "text", "c": ["— Докторе, — пошепки спитав вражений Рюхин, — він, виходить, справді хворий?"], "p": 700}, {"t": "text", "c": ["— О так, — відповів лікар. — А що ж це таке з ним? — боязко спитав Рюхин. Стомлений лікар поглянув на Рюхина й мляво відповів: — Рухове та мовне збудження… маячні інтерпретації… випадок, видно, складний…", "Шизофренія, слід гадати. А тут ще й алькоголізм…"], "p": 704}, {"t": "text", "c": ["Рюхин нічого не втямив зі слів доктора, крім того, що справи Івана Миколайовича, видно, кепські, зітхнув і запитав:"], "p": 705}, {"t": "text", "c": ["— А що це він про якогось консультанта каже?"], "p": 706}, {"t": "text", "c": ["— Бачив, мабуть, когось, хто вразив його розладнану уяву.", "А може галюцинував…"], "p": 707}, {"t": "text", "c": ["За кілька хвилин вантажівка несла Рюхина до Москви.", "Світало, і світло ще не погашених на шосе ліхтарів було вже непотрібне й неприємне.", "Шофер злував на те, що змарнувалася ніч, і гнав машину щосили, і її заносило на закрутах."], "p": 708}, {"t": "text", "c": ["Ось і ліс відвалився, зостався десь позаду, і річка пішла десь убік, назустріч вантажівці сипалася усяка всячина: якісь паркани з вартівними будками та штабелями дров, височенні стовпи та якісь щогли, а на щоглах нанизані котушки, купи щебінки, земля, покремсана каналами, — словом кажучи, відчувалося, що ось-ось вона, Москва, ось тут за поворотом, і зараз навалиться й обляже."], "p": 709}, {"t": "text", "c": ["Рюхина трясло й кидало, якийсь цурпалок, на якому він вмостився, раз-у-раз намагався вискочити з-під нього.", "Ресторанні рушники, підкинуті міліціянтом і Пантелієм, що поїхали тролейбусом раніше, совгали усією плятформою.", "Рюхин поривався був їх зібрати, але, просичавши чомусь із люттю: «Та ну їх до біса!", "Що я, справді, як дурень, верчуся?..» — відкинув їх ногою й перестав на них дивитися."], "p": 710}, {"t": "text", "c": ["Настрій пасажира був жахливий.", "Ставало ясно, що відвідини дому скорботи зоставили в ньому пекучий слід.", "Рюхин силкувався збагнути, що його гризе. Коридор із синіми лямпами, що пристав до пам’яті?", "Думка про те, що гіршого нещастя від позбавлення розуму, немає на світі?", "Так, так, звісно й це. Та це ж — так, загальна думка. А от є й ще дещо. Що ж це?", "Образа, от що.", "Так, так, образливі слова, кинуті Бездомним просто в лице.", "І лихо не в тому, що вони образливі, а в тому, що в них міститься правда."], "p": 711}, {"t": "text", "c": ["Поет не дивився вже по боках, а, утупившись у брудну тряску підлогу, став щось бурмотіти, скімлити, гризучи самого себе."], "p": 712}, {"t": "text", "c": ["Так, вірші…", "Йому тридцять два роки! І справді бо, що ж далі?", "— І далі він писатиме по декілька віршів на рік.", "— До старости?", "— Так, до старости.", "— Що ж принесуть йому ті вірші? Славу?", "«Які дурощі!", "Не дури хоч самого себе.", "Ніколи не заживе слави той, хто пише кепські вірші.", "Чому вони кепські?", "Правду, правду сказав! — безжалісно звертався сам до себе Рюхин. — Не вірю я ні в що з того, що пишу!..» Отруєний вибухом нервиці, поет похитнувся, підлога під ним перестала двигтіти.", "Рюхин підвів голову й побачив, що він давно вже в Москві, ще й надто, що над Москвою світанок, що хмаринка підсвічена золотом, що вантажівка його стоїть, застрягши в колоні інших машин побіля повороту на бульвар, і що близесенько від нього стоїть на постаменті металева людина, ледь нахиливши голову, і байдуже дивиться на бульвар."], "p": 713}, {"t": "text", "c": ["Якісь дивні думки ринули до голови занедужілому поетові.", "«Ось приклад справжньої таланистости… — тут Рюхин став на весь зріст на плятформі вантажівки й руку підняв, нападаючи навіщось на чавунну людину, яка нікого не зачіпала, — якого б кроку він не зробив у житті, хоч би що трапилося йому, усе йшло йому до пуття, усе оберталось йому на славу!", "Та що ж він зробив?", "Не втямлю…", "Чи ж є щось особливе в цих словах: «Буря мглою…»?", "Не розумію!..", "Поталанило, поталанило! — враз уїдливо підсумував Рюхин і відчув, що вантажівка під ним рушила, — стріляв, стріляв у нього той білогвардієць і розтрощив стегно і забезпечив безсмертя…»", "Колона рушила.", "Геть хворий і навіть постарілий поет не більше як за дві хвилини входив на веранду Грибоєдова.", "Вона вже спорожніла.", "У кутку допивала якась компанія, і в центрі її метушився знайомий конферансьє в тюбетейці та з келихом «Абрау» в руці."], "p": 714}, {"t": "text", "c": ["Рюхин, обтяжений рушниками, був зустрінутий Арчибальдом Арчибальдовичем дуже привітно й відразу звільнений від клятих ганчірок.", "Не будь Рюхин таким змордованим у клініці та у вантажівці, він, певно, раював би, розповідаючи про те, як усе було у шпиталі, і приоздоблюючи свою розповідь вигаданими подробицями.", "Та тепер йому було не до того, і, крім того, хай як мало спостережливим був Рюхин, — тепер, по тортурах у вантажівці, він вперше гостро вгледівся в обличчя пірата й збагнув, що той хоча й розпитує про Бездомного, і навіть скрикує «ай-яй-яй!», та, по суті, є байдужісіньким до долі Бездомного і анітрохи його не жаліє.", "«І молодець!", "І правильно!» — з цинічною, самовбивчою люттю подумав Рюхин і, обірвавши оповідь про шизофренію, попрохав:"], "p": 715}, {"t": "text", "c": ["— Арчибальде Арчибальдовичу, горілочки б мені…"], "p": 716}, {"t": "text", "c": ["Пірат зробив чуле обличчя, прошепотів:"], "p": 717}, {"t": "text", "c": ["— Розумію… хвилиночку… — і махнув офіціянтові."], "p": 718}, {"t": "text", "c": ["За чверть години Рюхин самотньо сидів, скорчившись над рибцем, пив чарку по чарці, розуміючи й визнаючи, що виправити в його житті вже нічого не можна, а можна тільки забути."], "p": 719}, {"t": "text", "c": ["Поет змарнував свою ніч, поки інші бенкетували, і тепер розумів, що повернути її годі.", "Досить лише підвести голову від лямпи угору до неба, щоб збагнути, що ніч згинула без вороття.", "Офіціяити, кваплячись, зривали скатертини зі столів.", "В котів, що шастали коло веранди, був вранішній вигляд.", "На поета нестримно навалювався день."], "p": 720}]}