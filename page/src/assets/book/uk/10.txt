{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 10", "p": 1020}, {"t": "h2", "c": "Вісті з Ялти", "p": 1021}, {"t": "text", "c": ["Тієї години, як скоїлося нещастя з Никанором Івановичем, недалеко від будинку № 302-біс, на тій самій Садовій, в кабінеті фінансового директора Вар’єте Римського сиділи двоє: сам Римський та адміністратор Варенуха."], "p": 1022}, {"t": "text", "c": ["Чималий кабінет у другому поверсі театру двома вікнами виходив на Садову, а одним, якраз за спиною фіндиректора, який сидів за письмовим столом, у літній сад Вар’єте, де були розташовані буфети охолодних напоїв, тир і відкрита естрада.", "Обстанова кабінету, крім письмового столу, складалася з пачки старих афіш, що висіли на стіні, маленького столика з карафою води, з чотирьох крісел та з підставки в кутку, на якій стояв запорошений давній макет якогось ревю.", "Ну, само собою, була ще в кабінеті невеликого розміру пошарпана, облуплена вогнетривка каса, по ліву руку від Римського, поряд із письмовим столом."], "p": 1023}, {"t": "text", "c": ["Сидячи за столом, Римський з самого ранку перебував у недоброму настрої, а Варенуха, на противагу йому, був дуже пожвавлений і якось надмір неспокійно діяльний.", "Тим часом виходу його енергії не було. Варенуха ховався тепер у кабінеті фіндиректора від контрамаркарів, які труїли йому життя, особливо в дні зміни програми.", "А сьогодні саме й був такий день."], "p": 1025}, {"t": "text", "c": ["Тільки-но починав дзвонити телефон, Варенуха підносив слухавку й брехав у неї: — Кого?", "Варенуху?", "Його немає.", "Вийшов з театру. — Задзвони ти, будь ласка, Лиходєєву ще раз, — роздратовано сказав Римський."], "p": 1028}, {"t": "text", "c": ["— Та нема його вдома.", "Я вже Карпова посилав. Нікого немає в квартирі."], "p": 1029}, {"t": "text", "c": ["— Чорт знає що таке, — сичав Римський, клацаючи на лічильній машинці."], "p": 1030}, {"t": "text", "c": ["Двері розчинились, і капельдинер утягнув грубу паку щойно надрукованих додаткових афіш. На зелених аркушах червоними літерами було надруковано: СЬОГОДНІ Й ЩОДНЯ В ТЕАТРІ ВАР’ЄТЕ ПОНАД ПРОГРАМОЮ: ПРОФЕСОР ВОЛЯНД СЕАНСИ ЧОРНОЇ МАГІЇ З ПОВНИМ ЇЇ ВИКРИТТЯМ Варенуха, відступивши від афіші, накинутої ним на макет, помилувався нею й загадав капельдинерові негайно пустити усі примірники на розклеювання."], "p": 1033}, {"t": "text", "c": ["— Хороше, прикмітно, — зазначив Варенуха по виході капельдинера."], "p": 1034}, {"t": "text", "c": ["— А мені вкрай не до вподоби ця витівка, — злісно поглядаючи на афішу крізь рогові окуляри, бурчав Римський, — та й взагалі я дивуюся, як йому дозволили це поставити."], "p": 1035}, {"t": "text", "c": ["— Ні, Григорію Даниловичу, не кажи, це дуже витончений крок.", "Тут уся сіль у викритті."], "p": 1036}, {"t": "text", "c": ["— Не знаю, не знаю, жодної соли тут немає, і завжди він вмудрує щось таке!", "Хоч би показав того мага.", "Ти сам його бачив?", "І де він його викопав, чорти його знають!"], "p": 1037}, {"t": "text", "c": ["З’ясувалося, що Варенуха, так само як і Римський, не бачив мага.", "Учора Стьопа («як навіжений», мовляв Римський) примчав до фіндиректора з написаною вже чернеткою договору, відразу звелів її переписати й видати гроші.", "Й маг той накивав п’ятами, і ніхто його не бачив, крім самого Стьопи."], "p": 1038}, {"t": "text", "c": ["Римський витяг годинника, побачив, що той показує п’ять хвилин на третю, й геть оскаженів.", "І справді!", "Лиходєєв дзвонив десь об одинадцятій годині, сказав, що прийде за пів години, та не тільки не прийшов, але й з квартири зник!"], "p": 1039}, {"t": "text", "c": ["— Мені ж робота стоїть! — вже гарчав Римський тицяючи пальцем в купу непідписних паперів."], "p": 1040}, {"t": "text", "c": ["— Чи, бува, не потрапив він, як Берліоз, під трамвай? — мовив Варенуха, тримаючи коло вуха слухавку, з якої чулися густі, тривалі й згола безнадійні сигнали."], "p": 1041}, {"t": "text", "c": ["— А добре б було… — ледь чутно крізь зуби сказав Римський."], "p": 1042}, {"t": "text", "c": ["Цієї самої миті увійшла до кабінету жінка у форменій куртці, в кашкеті, у чорній спідниці та в тапках.", "З малої суминки на пасі жінка дістала біленького квадратика й зошита й запитала:"], "p": 1043}, {"t": "text", "c": ["— Де тут Вар’єте?", "Надблискавка вам.", "Розпишіться."], "p": 1044}, {"t": "text", "c": ["Варенуха чиркнув якусь закарлючку в зошиті в жінки, і щойно двері за нею затріснулися, розкрив квадратика."], "p": 1045}, {"t": "text", "c": ["Прочитавши телеграму, він закліпав очима й передав квадратика Римському."], "p": 1046}, {"t": "text", "c": ["У телеграмі було надруковано таке: «Ялти Москву Вар’єте Сьогодні пів дванадцяту карний розшук з’явився шатен нічній сорочці штанях без чобіт психічний назвався Лиходєєвим директором Вар’єте Телеграфуйте ялтинський розшук де директор Лиходєєв». — Тиць, моя радість! — вигукнув Римський і додав: — Ще сюрприз!"], "p": 1048}, {"t": "text", "c": ["— Лжедимитрій, — сказав Варенуха й заговорив до слухавки телефону: — Телеграф? Рахунок Вар’єте. Прийміть надблискавку…", "Ви чуєте?..", "«Ялта, карний розшук… Директор Лиходєєв Москві Фіндиректор Римський»…"], "p": 1049}, {"t": "text", "c": ["Незалежно від повідомлення про ялтинського самозванця, Варенуха знову заходився телефоном розшукувати Стьопу абиде і, природна річ, ніде його не знайшов.", "Саме тоді як Варенуха, тримаючи в руках слухавку, розмірковував, де б йому іще задзвонити, увійшла та сама жінка, що принесла й першу блискавку, і вручила Варенусі нового конвертика.", "Квапливо розкривши його, Варенуха прочитав надруковане й свиснув."], "p": 1050}, {"t": "text", "c": ["— Чого іще? — нервово сіпнувшись, запитав Римський."], "p": 1051}, {"t": "text", "c": ["Варенуха мовчки подав йому телеграму, й фіндиректор побачив у ній слова: «Благаю вірити кинутий Ялти гіпнозом Волянда телеграфуйте блискавкою карному розшуку потвердження особи Лиходєєв»."], "p": 1052}, {"t": "text", "c": ["Римський і Варенуха, торкаючись один одного головами, перечитували телеграму, а перечитавши, мовчки втупилися один на одного."], "p": 1053}, {"t": "text", "c": ["— Громадяни! — раптом розсердилась жінка. — Розписуйтесь, а тоді вже будете мовчати досхочу!", "Я ж блискавки розношу."], "p": 1054}, {"t": "text", "c": ["Варенуха, не зводячи очей з телеграми, криво розчеркнувся в зошиті, й жінка зникла."], "p": 1055}, {"t": "text", "c": ["— Ти ж із ним на початку дванадцятої розмовляв телефоном? — украй спантеличено промовив адміністратор."], "p": 1056}, {"t": "text", "c": ["— Та сміх казати! — пронизливо закричав Римський. — Розмовляв чи не розмовляв, та не може він бути зараз у Ялті!", "Це смішно!"], "p": 1057}, {"t": "text", "c": ["— Він п’яний… — сказав Варенуха."], "p": 1058}, {"t": "text", "c": ["— Хто п’яний? — спитав Римський, і знову обидва утупилися один в одного."], "p": 1059}, {"t": "text", "c": ["Що телеграфував з Ялти якийсь самозванець або божевільний, в цьому сумнівів не було; та от що було дивне: звідки ж ялтинський містифікатор знає Волянда, який заледве вчора приїхав до Москви?", "Звідки він знає про зв’язок між Лиходєєвим та Воляндом?"], "p": 1060}, {"t": "text", "c": ["— «Гіпнозом…» — повторював Варенуха слово з телеграми. — Звідки ж йому відомо про Волянда? — він покліпав очима й раптом скрикнув рішуче: — Та ні, дурниці, дурниці, дурниці!"], "p": 1061}, {"t": "text", "c": ["— Де він зупинився, той Волянд, чорт його забирай? — запитав Римський."], "p": 1062}, {"t": "text", "c": ["Варенуха відразу зв’язався з інтуристівським бюром і, на превеликий подив Римського, повідомив, що Волянд зупинився в квартирі Лиходєєва.", "Накрутивши затим номер лиходєївської квартири, Варенуха довго слухав, як густо гуде в слухавці.", "Серед цих гудків звідкілясь здалека почувся тяжкий, похмурий голос, що проспівав: «… скали, мой пріют…» — і Варенуха вирішив, що до телефонної мережі кудоюсь прорвався голос із радіотеатру."], "p": 1063}, {"t": "text", "c": ["— Не відповідає квартира, — сказав Варенуха, відкладаючи слухавку на важіль, — спробувати хіба що подзвонити ще…"], "p": 1064}, {"t": "text", "c": ["Він не доказав. У дверях з’явилася усе та ж сама жінка, й обидва, і Римський, і Варенуха, підвелися їй назустріч, а вона вийняла з суминки вже не білого, а якогось темного аркушика."], "p": 1065}, {"t": "text", "c": ["— Це вже стає цікаво, — процідив крізь зуби Варенуха, проводжаючи поглядом жінку, яка поспіхом ішла геть.", "Першим заволодів аркушиком Римський."], "p": 1066}, {"t": "text", "c": ["На темному тлі фотографічного паперу ясно позначалися чорні писані рядки: «Доказ мій почерк мій підпис Блискавкою потвердження встановіть таємний нагляд Воляндом Лиходєєв». За двадцять років своєї діяльности в театрах Варенуха перебачив усякого, та тут він відчув, що розум йому облягається немов полудою, і він нічого не зумів вимовити, крім життєвої й до того ж геть несусвітної фрази:"], "p": 1069}, {"t": "text", "c": ["— Цього не може бути!"], "p": 1070}, {"t": "text", "c": ["Римський натомість вчинив не так.", "Він підвівся, прочинив двері, гаркнув у них кур’єрці, що сиділа на табуреті:"], "p": 1071}, {"t": "text", "c": ["— Нікого, крім листонош, не впускати! — й замкнув кабінета на ключа."], "p": 1072}, {"t": "text", "c": ["Відтак він дістав з письмового столу стос паперів і став ретельно звіряти грубі, з нахилом уліво, букви в фотограмі з літерами в Стьопиних резолюціях та в його ж підписах, споряджених ґвинтовою закарлючкою.", "Варенуха, навалившись на стіл, гаряче дихав у щоку Римського."], "p": 1073}, {"t": "text", "c": ["— Це його почерк, — нарешті твердо сказав фіндиректор, а Варенуха озвався, мов луна: — Його."], "p": 1075}, {"t": "text", "c": ["Вдивившись в обличчя Римського, адміністратор здивувався з переміни, що зайшла в цьому обличчі.", "І без того худий фіндиректор ніби ще дужче змарнів і навіть постарів, а очі його в роговій оправі втратили свою звичну колючість, і з’явилася в них не тільки тривога, але навіть мовби й печаль."], "p": 1076}, {"t": "text", "c": ["Варенуха вчинив усе, що належить людині в хвилини великого здивування.", "Він і кабінетом пробігся, і двічі здіймав руки, як розіп’ятий, і випив цілу склянку жовтуватої води з карафи, й вигукував: — Не розумію!", "Не розумію! Не ро-зу-мі-ю!"], "p": 1078}, {"t": "text", "c": ["Римський тим часом дивився у вікно й напружено про щось думав.", "Становище фіндиректора було доволі скрутним. Треба було відразу, не рушивши з місця, винайти звичайні пояснення явищам незвичайним."], "p": 1079}, {"t": "text", "c": ["Примружившись, фіндиректор уявив собі, як Стьопа в нічній сорочці й без чобіт залазить сьогодні близько половини на дванадцяту до якогось небаченого надшвидкобіжного літака, а потім його ж, Стьопу, і теж о половині на дванадцяту, який стоїть у шкарпетках на аеродромі в Ялті… Чорт зна що таке!"], "p": 1080}, {"t": "text", "c": ["Може статися, це не Стьопа сьогодні розмовляв з ним телефоном із власної своєї квартири?", "Ні, це говорив Стьопа.", "Чи ж йому не знати Стьопиного голосу!", "Та хай би сьогодні й не Стьопа говорив, то не далі як учора, надвечір, Стьопа зі свого кабінету з’явився до цього самого кабінету з цим ідіотичним договором і допікав фіндиректорові своєю легкодумністю.", "Як оце він міг поїхати чи відлетіти, нічого не сказавши в театрі?", "Та хай би й відлетів учора ввечері, до полудня сьогоднішнього дня не долетів би.", "Чи долетів би?"], "p": 1081}, {"t": "text", "c": ["— Скільки кілометрів до Ялти? — запитав Римський."], "p": 1082}, {"t": "text", "c": ["Варенуха припинив свою біганину й заверещав: — Думав! Уже думав!", "До Севастополя залізницею близько півтори тисячі кілометрів. Та до Ялти ще накинь вісімдесят кілометрів.", "Але повітрям, звісно, менше."], "p": 1084}, {"t": "text", "c": ["Гм… Так… За жодні потяги не може бути й мови.", "То що ж тоді?", "Винищувач?", "Хто й до якого винищувача пустить Стьопу без чобіт? Навіщо? Може, він зняв чоботи, прилетівши до Ялти?", "Знову ж таки: навіщо?", "Та й у чоботях до винищувача його не пустять!", "Та й винищувач тут ні до чого.", "Воно ж писано, що з’явився до карного розшуку о половині на дванадцяту дня, а розмовляв телефоном в Москві… стривай-но… тут перед очима Римського виник циферблят його годинника… Він пригадував, де були стрілки. Жах!", "Це було о двадцятій хвилині на дванадцяту.", "То що ж це виходить!", "Якщо припустити, що туж по розмові Стьопа кинувся на аеродром і дістався до нього за п’ять, скажімо, хвилин, що прецінь так само неймовірно, то виходить, що літак, знявшись відразу, за п’ять хвилин подолав більше тисячі кілометрів?", "Отже за годину він долає понад дванадцять тисяч кілометрів!!!", "Цього не може бути, а отже, його немає в Ялті."], "p": 1085}, {"t": "text", "c": ["Що ж зостається?", "Гіпноз?", "Ніякого такого гіпнозу, щоб ото жбурнути людину на тисячу кілометрів, на світі немає!", "Отже, йому верзеться, що він у Ялті?", "Йому-от може й верзеться, а ялтинському кримінальному розшуку теж верзеться?", "Та ні, даруйте, такого не буває!..", "Але ж телеграфують вони звідти? Обличчя фіндиректора було достоту страшне.", "Ручку дверей іззовні в цей час крутили й торсали, і чути було як кур’єрка за дверима у відчаї верещала: — Не можна! Не пущу!", "Хоч ріжте!", "Засідання!"], "p": 1088}, {"t": "text", "c": ["Римський щомога опанував себе, узяв слухавку й сказав до неї: — Дайте надтермінову розмову з Ялтою."], "p": 1090}, {"t": "text", "c": ["«Розумно!» — подумки вигукнув Варенуха."], "p": 1091}, {"t": "text", "c": ["Та розмова з Ялтою не відбулася.", "Римський відклав слухавку й сказав: — Ач на лихо, лінія зіпсувалася."], "p": 1093}, {"t": "text", "c": ["Видно було, що зіпсування лінії його чомусь найдужче засмутило й навіть примусило замислитися.", "Подумавши трохи, він знов узявся за слухавку однією рукою, а другою став записувати те, що казав до слухавки:"], "p": 1094}, {"t": "text", "c": ["— Прийміть надблискавку.", "Вар’єте. Так. Ялта. Кримінальний розшук.", "Так. «Сьогодні близько половини дванадцяту Лиходєєв розмовляв мною телефоном Москві, крапка. Відтак на службу не з’явився й розшукати його телефоном не можемо, крапка. Почерк потверджую, крапка. Заходи нагляду вказаним артистом вживаю. Фіндиректор Римський». «Дуже розумно!» — подумав Варенуха, та не встиг він подумати гаразд, як у голові йому промайнули слова: «Глупство!", "Не може він бути в Ялті!»", "Римський тим часом зробив таке: акуратно склав усі одержані телеграми й копію своєї пачкою, пачку вклав до конверта, заклеїв його, написав на ньому декілька слів і вручив його Варенусі, кажучи:"], "p": 1096}, {"t": "text", "c": ["— Негайно, Іване Савелійовичу, особисто відвези.", "Нехай там розбирають."], "p": 1097}, {"t": "text", "c": ["«А от це справді розумно!» — подумав Варенуха й сховав конверта до свого портфеля.", "Потім він ще раз про всяк випадок навертів на телефоні номер Стьопиної квартири, прислухався й радісно й таємничо замигав та заґримасував.", "Римський витягнув шию."], "p": 1098}, {"t": "text", "c": ["— Артиста Волянда можна попросити? — улесливо запитав Варенуха."], "p": 1099}, {"t": "text", "c": ["— Вони зайняті, — відказала слухавка деренькучим голосом, — а хто питає?"], "p": 1100}, {"t": "text", "c": ["— Адміністратор Вар’єте Варенуха."], "p": 1101}, {"t": "text", "c": ["— Іван Савелійович? — радісно скрикнула слухавка. — Страшенно радий чути ваш голос!", "Як здоров’я ваше?"], "p": 1102}, {"t": "text", "c": ["— Мерсі, — здивовано відповів Варенуха, — а з ким я говорю?"], "p": 1103}, {"t": "text", "c": ["— Помічник, помічник його й перекладач Коров’єв, — тріскотіла слухавка, — увесь до ваших послуг, любий Іване Савелійовичу!", "Розпоряджайтеся мною, як вам буде завгодно.", "Отже?"], "p": 1104}, {"t": "text", "c": ["— Пробачте, а що, Степана Богдановича Лиходєєва зараз немає вдома?"], "p": 1105}, {"t": "text", "c": ["— На жаль, немає!", "Немає! — кричала слухавка. — Поїхав."], "p": 1106}, {"t": "text", "c": ["— А куди?"], "p": 1107}, {"t": "text", "c": ["— За місто кататися на машині."], "p": 1108}, {"t": "text", "c": ["— К… як? Ка… кататися?..", "Коли ж він повернеться?"], "p": 1109}, {"t": "text", "c": ["— А сказав, подихаю свіжим повітрям та й повернуся!"], "p": 1110}, {"t": "text", "c": ["— Так… — розгублено сказав Варенуха, — мерсі. Будь ласка, передайте мосьє Волянду, що виступ його сьогодні у третьому відділенні."], "p": 1111}, {"t": "text", "c": ["— Слухаю. Авжеж. Обов’язково.", "Щонайдоконче.", "Терміново.", "Передам. — уривчасто гупала слухавка."], "p": 1112}, {"t": "text", "c": ["— На все добре, — дивуючись, сказав Варенуха."], "p": 1113}, {"t": "text", "c": ["— Прошу прийняти, — говорила слухавка, — мої найщиріші, найгарячіші привіти й побажання!", "Успіхів!", "Талану!", "Всіляких гараздів!", "Усього!"], "p": 1114}, {"t": "text", "c": ["— Ну певно! Я ж казав! — збуджено кричав адміністратор, — жодної Ялти, а він поїхав за місто!"], "p": 1115}, {"t": "text", "c": ["— Ну, якщо це так, — бліднучи зі злости, промовив фіндиректор, — то це справді свинство, якому немає назви!"], "p": 1116}, {"t": "text", "c": ["Тут адміністратор підскочив і закричав так, що Римський здригнувся:"], "p": 1117}, {"t": "text", "c": ["— Згадав!", "Згадав! У Пушкіні відкрилася чебуречна «Ялта»!", "Усе зрозуміло.", "Поїхав туди, нажлуктився й тепер звідти телеграфує!"], "p": 1118}, {"t": "text", "c": ["— Ну, це вже занадто, — сіпаючись щокою, відповів Римський, і в очах йому жевріла справжня тяжка лють, — ну що ж, дорого йому ця прогулянка обійдеться!.. — тут він раптово затявся й нерішуче додав: — Але ж як це, адже ж кримінальний розшук…"], "p": 1119}, {"t": "text", "c": ["— Це бредня!", "Його власні жарти, — перебив експансивний адміністратор і запитав: — А пакета що ж, везти?"], "p": 1120}, {"t": "text", "c": ["— Обов’язково, — відказав Римський."], "p": 1121}, {"t": "text", "c": ["І знову розчинилися двері, і ввійшла та сама…", "«Вона!» — чомусь із тугою подумав Римський. І обидва підвелися назустріч листоноші."], "p": 1122}, {"t": "text", "c": ["Цього разу в телеграмі були слова: «Дякую потвердження терміново п’ятсот кримінальний розшук мені завтра вилітаю Москви Лиходєєв». — Він з глузду з’їхав… — слабко сказав Варенуха."], "p": 1125}, {"t": "text", "c": ["Римський натомість подзеленчав ключем, вийняв із шухляди вогнетривкої каси гроші, відлічив п’ятсот рублів, подзвонив, вручив кур’єрові гроші й послав його на телеграф."], "p": 1126}, {"t": "text", "c": ["— Даруй, Григорію Даниловичу, — не вірячи власним очам, промовив Варенуха, — як на мене, ти марно гроші посилаєш."], "p": 1127}, {"t": "text", "c": ["— Вони прийдуть назад, — озвався Римський тихо, — а от він кріпко відповість за цей пікнічок. — І додав, показуючи на портфеля Варенухи: — Паняй, Іване Савелійовичу, не барись."], "p": 1128}, {"t": "text", "c": ["І Варенуха з портфелем вибіг із кабінету."], "p": 1129}, {"t": "text", "c": ["Він спустився на нижній поверх, побачив довжелезну чергу біля каси, довідався в касирки, що та за годину чекає аншлагу, бо публіка просто лавою посунула, щойно побачила додаткову афішу, наказав касирці загнути й не продавати тридцять найкращих місць в ложах і в партері, вискочивши з каси, відразу, йдучи, відбився від настирливих контрамаркарів і пірнув до свого кабінетика, щоб прихопити кепку.", "Цієї хвилини затріщав телефон."], "p": 1130}, {"t": "text", "c": ["— Так! — крикнув Варенуха."], "p": 1131}, {"t": "text", "c": ["— Іван Савелійович? — запиталася слухавка мерзенним гугнявим голосом."], "p": 1132}, {"t": "text", "c": ["— Його немає в театрі! — крикнув хутко Варенуха, та слухавка зразу його перебила: — Не клейте дурня, Іване Савелійовичу, а слухайте.", "Телеграми ці ніде не носіть і нікому не показуйте."], "p": 1134}, {"t": "text", "c": ["— Хто це говорить? — зревів Варенуха. — Припиніть, громадянине, ці жарти!", "Вас зараз виявлять!", "Ваш номер?"], "p": 1135}, {"t": "text", "c": ["— Варенухо, — озвався той самий гидкий голос, — ти руську мову розумієш?", "Не носи ніде телеграми."], "p": 1136}, {"t": "text", "c": ["— А, то ви не вгаваєте? — закричав адміністратор в люті. — Ну глядіть же!", "Накладете ви за це! — Він ще прокричав якусь погрозу, та замовк, бо відчув, що в слухавці його ніхто вже не слухає."], "p": 1137}, {"t": "text", "c": ["Тут у кабінетику якось хутко стало сутеніти.", "Варенуха вибіг, затріснувши за собою двері й крізь бічний хід подався до літнього саду."], "p": 1138}, {"t": "text", "c": ["Адміністратор був збуджений та сповнений енергії. Після зухвалого дзвінка він не сумнівався в тому, що хуліґанська зграя чинить лихі жарти й що ці жарти пов’язані зі зникненням Лиходєєва.", "Жадання викрити злочинців душило адміністратора, і, хоч як це дивно, в ньому зародився передсмак чогось приємного.", "Так буває, коли людина прагне стати центром уваги, принести куди-небудь сенсаційне повідомлення."], "p": 1139}, {"t": "text", "c": ["У саду вітер дмухнув в обличчя адміністраторові й засипав йому очі піском, ніби перепиняючи шлях, ніби застерігаючи.", "Бухнула в другому поверсі рама так, що мало не повилітали шибки, у верховітті кленів і лип тривожно прошелестіло. Засутеніло й посвіжішало.", "Адміністратор протер очі й побачив, що над Москвою суне жовтобрюха грозова хмара.", "Вдалині густо завуркотіло."], "p": 1140}, {"t": "text", "c": ["Хоч як поспішав Варенуха, нездоланна охота потягла його заскочити на мить до літньої вбиральні, щоб на ходу перевірити, чи одягнув монтер у решітку лямпу."], "p": 1141}, {"t": "text", "c": ["Пробігши повз тир, Варенуха потрапив у густу зарость бузку, в якій стояла синява споруда вбиральні.", "Монтер виявився сумлінною людиною, лямпа під дахом у чоловічому відділенні була вже одягнена в металеву решітку, але засмутило адміністратора те, що навіть у передгрозяному присмерку можна було розібрати, що стіни вже були пописані вугіллям та оливцем."], "p": 1142}, {"t": "text", "c": ["— Ну що ж це за… — почав був адміністратор і раптом почув за собою голос, що промурчав: — Це ви, Іване Савелійовичу?"], "p": 1144}, {"t": "text", "c": ["Варенуха здригнувся, обернувся й побачив за собою якогось невеликого товстуна, як здалося, з котячою фізіономією."], "p": 1145}, {"t": "text", "c": ["— Ну я, — неприязно відповів Варенуха."], "p": 1146}, {"t": "text", "c": ["— Дуже, дуже приємно, — писклявим голосом озвався котоподібний товстун і знагла, розмахнувшись, впіжив Варенусі у вухо так, що кепка злетіла з голови адміністратора й безслідно зникла в отворі сидіння."], "p": 1147}, {"t": "text", "c": ["Від удару товстуна уся вбиральня освітилася на мить мерехтливим світлом, і в небі озвався громовий удар.", "Потім ще раз блиснуло, і перед адміністратором виринув другий — маленький, але з атлетичними плечима, рудий, як вогонь, одне око з більмом, рот з іклом.", "Цей другий, бувши, очевидно, лівшею, зацідив адміністраторові у друге вухо.", "У відповідь знову ж таки торохнуло в небі, й на ґонтовий дах убиральні ринула злива."], "p": 1148}, {"t": "text", "c": ["— Що ви, товари… — прошепотів очманілий адміністратор, зміркував відразу, що слово «товариші» ніяк не пасує шибеникам, що напали на людину в громадській вбиральні, прохарчав: — Грома… — зметикував, що й цієї назви вони не гідні, й дістав третього страшного стусана невідомо від кого з двох, аж кров з носа хлюснула на толстовку."], "p": 1149}, {"t": "text", "c": ["— Що в тебе в портфелі, паразит? — пронизливо заверещав схожий на кота. — Телеграми?", "А тебе попередили телефоном, щоб ти їх ніде не носив?", "Попереджали, тебе питаю?"], "p": 1150}, {"t": "text", "c": ["— Попереджи… джали… джили… — захлинаючись, відповів адміністратор."], "p": 1151}, {"t": "text", "c": ["— А ти усе ж таки побіг?", "Дай сюди портфеля, гаде! — тим самим гугнявим голосом, що його було чути в телефоні, крикнув другий і видер портфеля з тремтячих рук Варенухи."], "p": 1152}, {"t": "text", "c": ["І обидва підхопили адміністратора попідручки, виволокли його із саду й понеслися з ним Садовою.", "Гроза бурхала на повну силу, вода з гучанням і клекотом звергалася в каналізаційні отвори, усюди булькотіло, здувалися хвилі, з дахів хльостало поза ринвами, з підворіть збігали пінні потоки. Усе живе змилося з Садової, і врятувати Івана Савелійовича було нікому.", "Стрибаючи у мутних ріках і осяваючись блискавками, бандити в одну мить доперли напівживого адміністратора до будинку № 302-біс, влетіли з ним до підворіття, де до стіни тулилися дві босоногі жінки, свої черевики й панчохи тримаючи в руках. Тоді кинулись до шостого під’їзду, і близький до безумства Варенуха був піднесений на п’ятий поверх і кинутий на підлогу в добре знайомому йому напівтемному передпокої квартири Стьопи Лиходєєва."], "p": 1153}, {"t": "text", "c": ["Тут обидва розбійники згинули, а замість них з’явилася в передпокої зовсім гола дівиця — руда, з палаючими фосфоричними очима."], "p": 1154}, {"t": "text", "c": ["Варенуха збагнув, що це й є найстрашніше з усього, що скоїлося з ним, і, застогнавши, відсахнувся до стіни.", "А дівиця підійшла впритул до адміністратора й поклала долоні рук йому на плечі.", "Волосся Варенусі стало дуба, бо навіть крізь холодну, просякнуту водою тканину толстовки він відчув, що долоні ці ще холодніші, що вони холодні крижаним холодом."], "p": 1155}, {"t": "text", "c": ["— Дай-но я тебе поцілую, — ніжно сказала дівиця, й коло самих його очей опинились сяючі очі. Тоді Варенуха втратив притомність і поцілунку не вчув."], "p": 1156}]}