{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 21", "p": 2268}, {"t": "h2", "c": "Політ", "p": 2269}, {"t": "text", "c": ["Невидима й вільна!", "Невидима й вільна!", "Пролетівши своїм провулком, Маргарита потрапила до іншого, що перетинав перший під прямим кутом.", "Цей залатаний, заштопаний, кривий та довгий провулок зі скособоченими дверима нафтокрамниці, де квартами продають гас та рідину проти паразитів у фляконах, вона перетнула в одну мить й тут засвоїла, що навіть будучи цілком вільною та невидимою, все ж слід бути хоч трохи розважливою і в розкоші. Тільки якимось чудом загальмувавшись, вона не розбилася на смерть об старий скособочений ліхтар на розі.", "Вивернувшись від нього, Маргарита міцніше затисла щітку й полетіла повільніше, вдивляючись в електричні дроти та вивіски, що висять упоперек тротуару."], "p": 2365}, {"t": "text", "c": ["Третій провулок провадив впрост до Арбату.", "Тут Маргарита цілком упоралася зі стеруванням щіткою, зрозуміла, що та слухається найменшого дотику рук чи ніг і що, летючи над містом, слід бути дуже обачною та не надмір буяти.", "Крім того, вже в провулку стало цілком ясно, що перехожі літуню не бачать.", "Ніхто не задирав голови, не кричав «диви, диви!», не сахався убік, не вищав і не зомлівав, диким сміхом не реготав."], "p": 2366}, {"t": "text", "c": ["Маргарита летіла беззвучно, дуже поволі й невисоко, десь на рівні другого поверху.", "Та й при повільному льоті, при самому виході на сліпучо освітлений Арбат, вона трохи схибила й плечем вдарилася об якийсь освітлений диск, на якому була намальована стріла. Це розсердило Маргариту.", "Вона осадила слухняну щітку, відлетіла убік, а потім, кинувшись на диск несподівано, кінцем щітки розтрощила його на друзки.", "Посипались із гуркотом уламки, перехожі засахалися, десь засюрчали, а Маргарита, зробивши цей непотрібний вчинок, розсміялася.", "«На Арбаті треба б бути ще обачнішою, — подумала Маргарита, — тут стільки наплутано всілякого, що й не розібратися».", "Вона стала пірнати між дротами.", "Під Маргаритою пливли дахи тролейбусів, автобусів та легкових авт, а тротуарами, як здавалося згори Маргариті, пливли річки кепок. Від цих річок відділялися ручаї та вливалися у вогняні пащі нічних магазинів.", "«Ет, яке місиво! — сердито подумала Маргарита. — Тут і поворухнутися ніяк».", "Вона перетнула Арбат, піднялася вище, до четвертих поверхів, і пропливла побіч сліпуче сяючих трубок на наріжному будинку театру до вузького провулку з високими кам’яницями.", "Усі вікна в них були порозчинені, і всюди у вікнах чулася радіомузика.", "З цікавости Маргарита зазирнула до одного з них.", "Побачила кухню. Два примуси ревли на плиті, коло них стояли дві жінки з ложками в руках та перелаювались."], "p": 2367}, {"t": "text", "c": ["— Світло треба гасити за собою у вбиральні, от що я вам скажу, Пелагіє Петрівно, — казала та жінка, перед якою була каструля з якимось їдлом, від якої бурхала пара, — бо ми на виселення на вас подамо!"], "p": 2368}, {"t": "text", "c": ["— Самі ви гарні, — відповідала друга."], "p": 2369}, {"t": "text", "c": ["— Обидві ви гарні, — звучно сказала Маргарита, перевалюючись через підвіконня до кухні.", "Обидві сварухи обернулися на голос і завмерли з брудними ложками в руках.", "Маргарита обережно простягнула руку між ними, крутнула крани в обох примусах і згасила їх.", "Жінки охнули й пороззявляли роти.", "Та Маргариті вже наскучило в кухні й вона вилетіла до провулка."], "p": 2370}, {"t": "text", "c": ["У кінці його її увагу привернуло помпезне громадище восьмиповерхового, видно, щойно зведеного будинку.", "Маргарита пішла донизу і, приземлившись, побачила, що фасад будинку викладений чорним мармуром, що двері широкі, що за шибками їхніми видно кашкет із золотим галунцем та ґудзики швайцара, і що над дверима золотом виведено напис «Будинок Драмліту»."], "p": 2371}, {"t": "text", "c": ["Маргарита мружилася на напис, міркуючи, що б воно мало означати, оте слово «Драмліт».", "Узявши щітку під пахву, Маргарита увійшла до під’їзду, штовхнувши дверима здивованого швайцара, і побачила поряд із ліфтом чорну величезну дошку, а на ній виписані білими літерами номери квартир та прізвища мешканців.", "Напис, що вінчав дошку, «Будинок Драматурга та Літерата», змусив Маргариту видати хижий придушений вигук.", "Піднявшись у повітрі вище, вона жадібно стала читати прізвища: Хустов, Двубратський, Квант, Бескудников, Латунський…"], "p": 2372}, {"t": "text", "c": ["— Латунський! — завищала Маргарита.", "— Латунський!", "Та це ж він… Це він погубив майстра."], "p": 2373}, {"t": "text", "c": ["Швайцар при дверях, викотивши очі та аж підскакуючи зі здуміння, глипав на дошку, силячись второпати таке диво: чого це раптом завищав список мешканців.", "А Маргарита тим часом вже підбивалася рвучко угору сходами, повторюючи в якомусь захваті:"], "p": 2374}, {"t": "text", "c": ["— Латунський — вісімдесят чотири!", "Латунський — вісімдесят чотири…"], "p": 2375}, {"t": "text", "c": ["Ось наліво — 82, направо — 83, ще вище наліво — 84. Тут.", "Осьде й картка — «О. Латунський»."], "p": 2376}, {"t": "text", "c": ["Маргарита зіскочила зі щітки, і розгарячені її підошви приємно охолодила кам’яна підлога.", "Маргарита подзвонила раз, другий.", "Та ніхто не відчиняв.", "Маргарита почала дужче тиснути на ґудзика й сама чула безупинне дзеленчання, що зчинилося в квартирі Латунського.", "Так, до скону має бути вдячним покійному Берліозові мешканець квартири № 84 у восьмому поверсі за те, що голова МАССОЛІТу потрапив під трамвай, і за те, що жалобне засідання призначили саме на цей вечір.", "Під щасливою зорею народився критик Латунський. Вона врятувала його від зустрічі з Маргаритою, яка стала відьмою цієї п’ятниці!"], "p": 2377}, {"t": "text", "c": ["Ніхто не відчиняв. Тоді з усього маху Маргарита майнула додолу, відлічуючи поверхи, долетіла донизу, вирвалася на вулицю і, дивлячись угору, відлічила та перевірила поверхи знадвору, міркуючи, які саме вікна квартири Латунського.", "Безсумнівно, це були п’ять темних вікон на розі будинку, у восьмому поверсі.", "Упевнившись у цьому, Маргарита знялася в повітря й за кілька секунд крізь розчинене вікно входила до неосвітленої кімнати, в якій сріблилася лише вузенька стежка від місяця. По ній пробігла Маргарита, намацала вимикача. За хвилину уся квартира була освітлена.", "Щітка стояла в кутку.", "Упевнившись, що вдома нікого немає, Маргарита відчинила двері на сходи, і перевірила, чи тут картка. Картка була на місці, Маргарита потрапила туди, куди було треба."], "p": 2378}, {"t": "text", "c": ["Так, кажуть, що й дотепер критик Латунський полотніє, згадуючи цей моторошний вечір, і дотепер побожно вимовляє ім’я Берліоза.", "Зовсім не відомо, яким темним та гидким злодіянням ознаменувався б цей вечір, — по поверненні з кухні Маргарити в руках їй опинився тяжкий молоток."], "p": 2379}, {"t": "text", "c": ["Гола й невидима літуня стримувала й умовляла себе, руки їй тремтіли з нетерпіння.", "Ретельно примірившись, Маргарита вдарила по клявішах рояля, й усією квартирою пронісся перший жалісний лемент.", "Оскаженіло кричав ні в чому не винний беккерівський кабінетний інструмент.", "Клявіші в ньому провалювалися, кістяні накладки летіли на всі боки.", "Інструмент гучав, вив, харчав, дзвонив. Із звуком револьверного пострілу луснула під ударом молотка верхня полірована дека.", "Тяжко дихаючи, Маргарита шматувала й м’яла молотком струни.", "Нарешті, втомившись, відвалилася, бухнулася в крісло, щоб звести подих."], "p": 2380}, {"t": "text", "c": ["У ванні страшно гучала вода і в кухні так само.", "«Здається, вже полилося на підлогу», — подумала Маргарита й додала вголос:"], "p": 2381}, {"t": "text", "c": ["— Однак розсиджуватись ніяк."], "p": 2382}, {"t": "text", "c": ["З кухні в коридор вже струменів потік.", "Хльопаючи босими ногами у воді, Маргарита відрами носила з кухні воду в кабінет критика й виливала її в шухляди письмового столу.", "Потім, розтрощивши молотком дверцята шафи в тому ж кабінеті, кинулася до спальні. Розбивши дзеркальну шафу, вона витягла з неї костюм критика й втопила його у ванні. Повну чорнильницю чорнила, узяту в кабінеті, вона вилила у пишно спушене двоспальне ліжко в спальні.", "Руйнація, яку вона чинила, давала їй жагучої насолоди, та водночас їй усе здавалося, що наслідки виходять якісь мізерні.", "Тому вона стала діяти якпопадя.", "Вона трощила вазони з фікусами в тій кімнаті, де був рояль.", "Не докінчивши цього, верталася до спальні, і кухняним ножем кремсала простирадла, трощила засклені фотографії.", "Втоми вона не чула, й тільки піт котився по ній цівками."], "p": 2383}, {"t": "text", "c": ["У цей час у квартирі № 82, під квартирою Латунського, служниця драматурга Кванта пила чай у кухні, дивуючись з приводу того, що згори доноситься якийсь гуркіт, біганина та дзвін.", "Підвівши голову до стелі, вона раптом побачила, що та на очах змінює свій білий колір на якийсь мертво-синюватий. Пляма ширилася на очах, і раптово на ній спухли краплі.", "Хвилини зо дві сиділа служниця, дивуючись такому явищу, доки, нарешті, зі стелі не линув справжнісінький дощ і не застугонів по підлозі.", "Тут вона скочила, підставила під струмені таза, що анітрохи не зарадило, позаяк дощ ширився й почав заливати і газову плиту, й стіл з начинням.", "Тоді, скрикнувши, служниця Кванта вибігла з квартири на сходи, й зразу ж у квартирі Латунського здійнялися дзвінки."], "p": 2384}, {"t": "text", "c": ["— Ну, задзвонили… Час забиратися, — сказала Маргарита.", "Вона сіла на щітку, прислухаючись до того, як жіночий голос кричить у шпару дверей:"], "p": 2385}, {"t": "text", "c": ["— Відчиніть, відчиніть! Дусю, відчини!", "Чи це в вас вода тече?", "Нас затопило."], "p": 2386}, {"t": "text", "c": ["Маргарита піднеслася на метр угору й вперіщила по жирандолі. Дві жарівки розірвало, і на всі боки полетіли підвіски.", "Крики в шпарі припинилися, на сходах почулося тупотіння.", "Маргарита випливла у вікно, опинилася знадвору вікна, розмахнулася несильно й молотком вдарила в шибку.", "Вона схлипнула й обличкованим мармуровим муром каскадом побігли додолу дрізки.", "Маргарита поїхала до наступного вікна.", "Далеко долі забігали люди тротуаром, з двох машин, що стояли біля під’їзду, одна загула й від’їхала.", "Покінчивши з вікнами Латунського, Маргарита попливла до сусідньої квартири.", "Удари почастішали, провулок виповнився дзеленчанням та гуркотом.", "З першого під’їзду вибіг швайцар, подивився угору, трохи завагався, очевидно, не добравши відразу, що йому робити, сунув до рота сюрчка й скажено засюрчав.", "З особливим запалом під це сюрчання розсадивши останню шибку у восьмому поверсі, Маргарита опустилася до сьомого й стала трощити шибки в ньому."], "p": 2387}, {"t": "text", "c": ["Зморений тривалим неробством за дзеркальними дверима під’їзду, швайцар вкладав у сюрчання усю душу, причому точно слідував за Маргаритою, неначе акомпануючи їй.", "У павзах, коли вона перелітала від вікна до вікна, він набирав тху, а з кожним ударом Маргарити, надимаючи щоки, заливався, свердлуючи нічне повітря до самого неба."], "p": 2388}, {"t": "text", "c": ["Його зусилля, поєднувані із зусиллями роз’ятреної Маргарити, дали чималі наслідки.", "У домі діялася паніка.", "Цілі ще шибки розчинялися, в них з’являлися голови людей і негайно ж ховалися, розчинені ж вікна, навпаки, зачинялися.", "У протилежних будинках у вікнах на освітленому тлі виринали темні силуети людей, що силкувалися зміркувати, чого це без усякої причини трощаться шибки в новій будівлі Драмліту."], "p": 2389}, {"t": "text", "c": ["У провулку народ біг до будинку Драмліту, а всередині його усіма сходами тупотіли без усякого глузду та сенсу люди.", "Служниця Кванта кричала тим, хто біг сходами, що їх залило, а до неї незабаром приєдналася служниця Хустова з квартири № 80, розташованої під квартирою Кванта.", "У Хустових побігло зі стелі й у кухні, й у вбиральні.", "Нарешті, в Квантів у кухні звалився здоровезний пласт тиньку зі стелі, розбивши усе брудне начиння, а далі пішла вже справжня злива: з кліток обвислої мокрої драниці полило як з відра.", "Тоді на сходах першого під’їзду знялися крики.", "Пролітаючи повз передостаннє вікно четвертого поверху, Маргарита поглянула в нього й побачила людину, яка у паніці нап’яла на себе протигаза.", "Вдаривши молотком в її шибку, Маргарита наполохала її, і вона зникла з кімнати."], "p": 2390}, {"t": "text", "c": ["І несподівано дикий погром ущух.", "Зіслизнувши до третього поверху, Маргарита зазирнула у крайнє вікно, завішене легенькою темною фіранкою.", "У кімнаті світилася слабенька жарівка під дашком.", "У маленькому ліжку із сітчастими боками сидів хлопчик років чотирьох і злякано прислухався.", "Дорослих нікого не було в кімнаті. Очевидно, всі вибігли з квартири."], "p": 2391}, {"t": "text", "c": ["— Шибки б’ють, — промовив хлопчик і гукнув: — Мамо!"], "p": 2392}, {"t": "text", "c": ["— Ніхто не озвався, й тоді він сказав: — Мамо, я боюся."], "p": 2394}, {"t": "text", "c": ["Маргарита відкинула фіранку й влетіла у вікно."], "p": 2395}, {"t": "text", "c": ["— Я боюся, — повторив хлопчик і затремтів."], "p": 2396}, {"t": "text", "c": ["— Не бійсь, не бійсь, маленький, — сказала Маргарита, силуючись пом’якшити свій схриплий на вітрі, злочинний голос, — то хлопчаки шибки били."], "p": 2397}, {"t": "text", "c": ["— З рогачки? — спитав хлопчик, перестаючи тремтіти."], "p": 2398}, {"t": "text", "c": ["— З рогачки, з рогачки, — потвердила Маргарита, — а ти спи!"], "p": 2399}, {"t": "text", "c": ["— Це Ситник, — сказав хлопчик, — він має рогачку."], "p": 2400}, {"t": "text", "c": ["— Авжеж, він!"], "p": 2401}, {"t": "text", "c": ["Хлопець поглянув лукаво десь убік і запитав: — А ти де, тьотю?"], "p": 2403}, {"t": "text", "c": ["— А мене немає, — відповіла Маргарита, — я тобі снюся."], "p": 2404}, {"t": "text", "c": ["— Так я й думав, — сказав хлопчик."], "p": 2405}, {"t": "text", "c": ["— Ти лягай, — наказала Маргарита, — поклади руку під щоку, а я тобі снитимусь."], "p": 2406}, {"t": "text", "c": ["— Ну, снись, снись, — погодився хлопчик і зараз же влігся й підклав руку під щоку."], "p": 2407}, {"t": "text", "c": ["— Я тобі казку розкажу, — промовила Маргарита й поклала розгарячілу руку на стрижену голову. — Була собі на світі одна тьотя.", "Вона не мала дітей, і щастя взагалі теж не мала.", "І от вона спершу довго плакала, а потім стала злою… — Маргарита змовкла, зняла руку, — хлопець спав."], "p": 2408}, {"t": "text", "c": ["Маргарита тихенько поклала молоток на підвіконня й вилетіла з вікна.", "Біля дому була колотнеча.", "Заасфальтованим хідником, всіяним битим склом, снували та щось вигукували люди.", "Серед них вже маячили міліціянти.", "Знагла вдарив дзвін, і з Арбату до провулка вкотилася червона пожежна машина з драбиною…"], "p": 2409}, {"t": "text", "c": ["Та подальше вже не обходило Маргариту.", "Примірявшись, щоб не зачепити якого дроту, вона міцніше стиснула щітку й миттю опинилася вище від лиховісного будинку.", "Провулок під нею скосився убік і провалився донизу.", "Замість нього під ногами в Маргарити з’явилося скопище дахів, під різними кутами перетяте блискотливими стежками.", "Усе воно несподівано поїхало вбік, і низочки вогнів змазалися й злилися."], "p": 2410}, {"t": "text", "c": ["Маргарита зробила ще один ривок, і тоді усе скопище дахів провалилося крізь землю, а натомість з’явилося долі озеро тремтливих електричних вогнів, і це озеро раптом піднялося сторчма, а потім з’явилося над головою в Маргарити, а під ногами блиснув місяць.", "Збагнувши, що вона перекинулася, Маргарита прибрала нормального положення і, оглянувшись, побачила що й озера вже немає, а що там, позад неї, залишилась лише рожева заграва на обрії.", "Й вона зникла за мить, і Маргарита побачила, що вона наодинці з місяцем, який летить над нею й зліва.", "Волосся Маргариті давно вже стало копицею, а місячне світло з посвистом обмивало її тіло.", "За тим, як долом два ряди рідких вогнів злилися у дві суцільні вогняні риси, за тим, як хутко вони зникли позаду, Маргарита здогадалася, що летить із дивовижною швидкістю, і вразилася тому, що не захлинається."], "p": 2411}, {"t": "text", "c": ["Як збігло кілька секунд, далеко внизу, у земній чорноті, спалахнуло нове озеро електричного світла й підвалилося під ноги літуні, та воно відразу ж закружляло ґвинтом і провалилося в землю.", "Ще декілька секунд — таке ж саме явище."], "p": 2412}, {"t": "text", "c": ["— Міста!", "Міста! — прокричала Маргарита."], "p": 2413}, {"t": "text", "c": ["Далі разів зо два чи зо три вона бачила під собою тьмяного відлиску якісь шаблі, що лежать у відкритих чорних футлярах, і здогадалася, що це річки."], "p": 2414}, {"t": "text", "c": ["Повертаючи голову угору й вліво, літуня милувалася тим, що місяць несеться над нею, як навіжений, назад до Москви й водночас дивним чином стоїть на місці, так що виразно видно на ньому якогось загадкового, темного — чи то дракона, чи горбоконика, гострим писком зверненого до покинутого міста."], "p": 2415}, {"t": "text", "c": ["Тут Маргариті зайшла думка, що вона, по суті справи, дарма так шалено жене щітку. Що вона позбавляє себе можливости будь-що роздивитися до пуття, як слід порозкошувати польотом.", "Їй щось підказувало, що там, куди вона летить, на неї зачекають і що нема чого їй нудитися від такої шаленої швидкости та висоти."], "p": 2416}, {"t": "text", "c": ["Маргарита нахилила щітку щетинням уперед, так що хвіст її піднявся догори, і, дуже сповільнивши ходу, пішла до самої землі.", "І це ковзання, як на повітряних ґринджолах, донизу принесло їй несамовитої насолоди.", "Земля піднялася до неї, і в безформній перед тим чорній гущі її позначилися її таємниці та розкоші під час місячної ночі.", "Земля йшла до неї, і Маргариту вже проймало пахощами зазеленілих лісів.", "Маргарита летіла над самими туманами росяної луки, потім над ставом.", "Під Маргаритою хором співали жаби, а десь вдалечині, чомусь дуже хвилюючи серце, шумів потяг.", "Маргарита незабаром побачила його. Він повз поволі, як гусениця, сиплючи в повітря іскрами.", "Випередивши його, Маргарита пройшла ще над одним водяним дзеркалом, у якому проплив під ногами другий місяць, ще більше знизилася й пішла, ледь-ледь не черкаючи ногами верхівок велетенських сосон."], "p": 2417}, {"t": "text", "c": ["Тяжкий шваркіт розпорюваного повітря почувся ззаду й став наздоганяти Маргариту. Поступово до цього шуму чогось, що летіло як снаряд, долучився чутний на багато верстов жіночий регіт.", "Маргарита озирнулася й побачила, що її наздоганяє якийсь складний темний предмет. Наздоганяючи Маргариту, він дедалі більше прояснявся, стало видно, що хтось летить верхи. А врешті й геть прояснився. Сповільнюючи ходу, Маргариту наздоганяла Наталя."], "p": 2418}, {"t": "text", "c": ["Вона, гола-голісінька, з розкуйовдженим волоссям, що летіло в повітрі, летіла верхи на гладкому кнурі, який затискав у передніх ратичках портфеля, а задніми оскаженіло молотив повітря.", "Зрідка полискуючи в місяці, а потім згасаючи, летіло поруч із кнуром пенсне на шнурі, що звалилося з носа, а капелюх раз-у-раз наїжджав кнурові на очі.", "Добре придивившись, Маргарита впізнала в кнурові Миколу Івановича, й тоді регіт її загримів над лісом, змішавшись із реготом Наталі."], "p": 2419}, {"t": "text", "c": ["— Наташко! — пронизливо закричала Маргарита. — Ти пак намастилася кремом?"], "p": 2420}, {"t": "text", "c": ["— Душечко! — будячи своїми криками заснулий сосновий ліс, відповідала Наталя. — Королево моя французька, бо ж я і йому намастила лисину, і йому!"], "p": 2421}, {"t": "text", "c": ["— Принцесо! — плачливо проревів кнур, навскач несучи вершницю."], "p": 2422}, {"t": "text", "c": ["— Душечко!", "Маргарито Миколаївно! — кричала Наталя, скачучи поруч з Маргаритою. — Зізнаюся, узяла крем.", "Адже й ми хочемо жити й літати.", "Даруйте на слові, повелителько, та я не повернуся, нізащо не повернуся.", "Ах, добре, Маргарито Миколаївно!.. Освідчувався мені, — Наталя стала тицькати пальцем у шию кнура, що зніяковіло пихкотів, — освідчувався!", "Ти як мене називав, га? — кричала вона, нахилившись до вуха кнура."], "p": 2423}, {"t": "text", "c": ["— Богиньо! — ревів той. — Не можу я так швидко летіти!", "Я папери можу важливі розгубити. Наталю Прокопівно, я протестую."], "p": 2424}, {"t": "text", "c": ["— Та ходи ти до біса із своїми паперами! — зухвало регочучи, кричала Наталя."], "p": 2425}, {"t": "text", "c": ["— Що ви, Наталю Прокопівно!", "Нас ще хто почує! — благально ревів кнур."], "p": 2426}, {"t": "text", "c": ["Летючи учвал поруч із Маргаритою, Наталя з реготом розповідала їй, що сталося у віллі після того, як Маргарита Миколаївна відлетіла через ворота."], "p": 2427}, {"t": "text", "c": ["Наталя зізналася в тому, що, не торкнувшись більше жодних із подарованих речей, вона скинула з себе одежу й кинулася до крему та негайно ним намастилася. І з нею сталося те саме, що й з її господинею. У той час, як Наталя, регочучи з радости, розкошувала перед люстром своєю чарівною красою, двері розчинилися, і перед Наталею постав Микола Іванович.", "Він був схвильований, в руках тримав сорочку Маргарити Миколаївни та власного свого капелюха й портфеля.", "Уздрівши Наталю, Микола Іванович сторопів.", "Сяк-так впоравшись із собою, увесь червоний як рак, він заявив, що вважав за обов’язок підібрати сорочечку, особисто принести її…"], "p": 2428}, {"t": "text", "c": ["— Що казав, негідник! — вищала й реготала Наталя. — Що казав, на що зманював!", "Які гроші обіцяв!", "Казав, що Клавдія Петрівна нічого не дізнається.", "Що, скажеш, брешу? — кричала Наталя кнурові, а той лиш зніяковіло відвертав морду."], "p": 2429}, {"t": "text", "c": ["Розбешкетувавшись у спальні, Наталя мазнула кремом Миколу Івановича й сама отетеріла з подиву.", "Обличчя поважного нижнього мешканця звело в рийку, а руки й ноги виявились із ратичками.", "Глянувши на себе в дзеркало, Микола Іванович розпачливо й дико заревів, та було вже пізно.", "За кілька секунд він, осідланий, летів десь під три чорти з Москви, голосячи з горя."], "p": 2430}, {"t": "text", "c": ["— Вимагаю повернення моєї нормальної подоби! — раптом чи то шалено, чи то благально прохарчав та зарохкав кнур. — Я не маю наміру летіти на незаконне збіговисько!", "Маргарито Миколаївно, ви повинні приборкати вашу служницю."], "p": 2431}, {"t": "text", "c": ["— Ах, то я тобі тепер служниця?", "Служниця? — вигукувала Наталя, нащипуючи вухо кнурові. — А була богиня?", "Ти мене як називав?"], "p": 2432}, {"t": "text", "c": ["— Венера! — плаксиво відповідав кнур, пролітаючи над струменем, що дзюрчав між камінням, і ратицями чіпляючи з шерехом кущі ліщини."], "p": 2433}, {"t": "text", "c": ["— Венера!", "Венера! — звитяжно прокричала Наталя, узявшись у бік однією рукою, а другою простираючись до місяця. — Маргарито!", "Королево!", "Упрохайте за мене, щоб мене відьмою залишили.", "Вам усе зроблять, вам владу дано! І Маргарита озвалася: — Гаразд, я обіцяю!"], "p": 2436}, {"t": "text", "c": ["— Спасибі! — прокричала Наталя й раптом верескнула рвучко та якось журливо: — Гей! Гей!", "Хутчій!", "Хутчій!", "А ну ж наддай! — Вона стисла п’ятками схудлі у навіжених гонах боки кнура, і той попер так, що знову розпороло повітря, й за мить Наталю вже було видно спереду як чорну крапку, а потім вона й зовсім зникла, і шум її польоту розтанув."], "p": 2437}, {"t": "text", "c": ["Маргарита летіла, як і перше, поволі у безлюдній та незнайомій місцевості, над пагорбами, всіяними рідкими валунами, що лежали між поодиноких велетенських сосон. Маргарита летіла й думала про те, що вона, певно, десь ген-ген далеко від Москви. Щітка летіла не над верхівками сосон, а вже між їхніми стовбурами, з одного боку посрібленими місяцем.", "Легка тінь її пливла по землі спереду — тепер місяць світив у спину Маргариті."], "p": 2438}, {"t": "text", "c": ["Маргарита відчувала близькість води й здогадувалась, що мета близько. Сосни розійшлися й Маргарита тихо під’їхала повітрям до крейдяного урвища.", "За цим урвищем долі, в затінні, лежала річка.", "Туман висів і чіплявся за чагарники попід простовисним урвищем, а протилежний берег був плаский, низинний.", "На ньому під поодинокою купою якихось розлогих дерев, мерехтіло полум’ячко багаття та виднілися якість рухомі постаті.", "Маргариті здалося, що звідти бринить якась веселенька музика.", "Далі, скільки сягало око, на посрібленій рівнині не було видно жодних прикмет ані житла, ані людей."], "p": 2439}, {"t": "text", "c": ["Маргарита зіскочила з урвища донизу й хутко опустилася до води.", "Вода вабила її після повітряних перегонів.", "Відкинувши від себе щітку, вона розбіглась і кинулася сторч головою у воду.", "Легке її тіло, немов стріла, вштрикнулося у воду, і стовп води викинуло мало не до самого місяця.", "Вода виявилася теплою, як у лазні, й, випірнувши з безодні, Маргарита досхочу наплавалася на самоті вночі у цій річці."], "p": 2440}, {"t": "text", "c": ["Поруч із Маргаритою нікого не було, але трохи далі, за чагарниками чулися сплески й пирхання, там теж хтось купався."], "p": 2441}, {"t": "text", "c": ["Маргарита вибігла на берег.", "Тіло її палало після купання. Втоми ніякої вона не чула, й радісно пританцьовувала на вогкій траві.", "Аж раптом вона перестала танцювати й насторожилася.", "Пирхання стало ближчати, і з-поза рокитових чагарів виліз якийсь голий товстюх у чорному шовковому циліндрі, збитому на потилицю.", "Стопи його ніг були в мулистій багнюці, так що здавалося, ніби купальник у чорних черевиках.", "Судячи з того, як він відсапував й гикав, він був добряче на підпитку, що, втім підтвердилося й тим, що річка раптово стала відгонити коньяком."], "p": 2442}, {"t": "text", "c": ["Узрівши Маргариту, товстюх став придивлятися, а тоді радісно заревів:"], "p": 2443}, {"t": "text", "c": ["— Що таке?", "Чи її це я бачу?", "Клодино, та це ж ти, безжурна вдовице?", "Оце й ти тут? — тут він поліз здороватися."], "p": 2444}, {"t": "text", "c": ["Маргарита відступила й з гідністю відповіла:"], "p": 2445}, {"t": "text", "c": ["— Та ходи ти ік чортовій матері.", "Яка я тобі Клодина?", "Ти гляди, з ким говориш, — і, подумавши мить, вона додала до своєї мови довгу нецензурну лайку.", "Усе це справило на легковажного товстюха витверезну дію."], "p": 2446}, {"t": "text", "c": ["— Ой! — тихо вигукнув він і здригнувся. — Даруйте великодушно, ясна королево Марго!", "Я обізнався.", "А винуватий коньяк, хай йому грець! — Товстюх опустився на одне коліно, циліндра відніс убік, зробив уклін і залопотів, мішаючи руські вирази з французькими, якусь нісенітницю про криваве весілля свого друга в Парижі Ґессара, і про коньяк, і про те, що його гнітить досадна помилка."], "p": 2447}, {"t": "text", "c": ["— Ти би штани надів, сучий сину, — сказала, лагідніючи, Маргарита."], "p": 2448}, {"t": "text", "c": ["Товстюх радісно вишкірився, побачивши, що Маргарита не сердиться, і палко повідав, що опинився без штанів у даний момент лише тому, що через забудькуватість залишив їх на річці Єнисеї, де купався передтим, але він негайно ж летить туди, тим паче що це рукою сягнути, а потім, ввіривши себе прихильності та турботі, став відступати задом і задкував, аж поки не послизнувся й догоричерева не впав у воду.", "Але й падаючи, зберіг на отороченому невеликими бакенбардами обличчі усмішку захвату й відданости."], "p": 2449}, {"t": "text", "c": ["Маргарита ж пронизливо свиснула, і осідлавши підлетілу щітку, перенеслася над річкою на протилежний берег.", "Тінь крейдяної гори сюди не сягала, й увесь берег заливав місяць."], "p": 2450}, {"t": "text", "c": ["Тільки-но Маргарита торкнулася вогкої трави, музика під вербами вдарила гучніше, й веселіше злетів сніп іскор з багаття.", "Під вітами верб, всіяних ніжними, пухнатими базьками, видними в місяці, сиділи двома рядами гладкоморді жаби і, роздуваючись як ґумові, грали на дерев’яних сопілках бравурного марша.", "Світні гнилючки висіли на вербних лозинках перед музиками, освітлюючи ноти, на жаб’ячих мордах вигравало бентежливе сяйво від багаття."], "p": 2451}, {"t": "text", "c": ["Марш виконувався на честь Маргарити. Повітали її дуже врочисто.", "Прозорі мавки спинили свій хоровод над річкою й замахали Маргариті водоростями, і над безлюдним зеленкуватим берегом простогнали далеко чутні їхні віншування.", "Нагі відьми, вискочивши з-за верб, вишикувались у ряд і стали присідати й кланятися придворними уклонами.", "Хтось цапоногий підлетів і припав до руки, розкинув на траві шовк, поспитався, чи добре купалася королева, запропонував прилягти й відпочити."], "p": 2452}, {"t": "text", "c": ["Маргарита так і вчинила.", "Цапоногий підніс їй келиха з шампанським, вона, випила його, і серце відразу зігрілося.", "Провідавшись, де є Наталя, вона дістала відповідь, що Наталя вже скупалася й полетіла на своєму кнурові вперед, до Москви, щоб попередити про те, що Маргарита незабаром буде, й допомогти приготувати для неї перевдяг."], "p": 2453}, {"t": "text", "c": ["Короткий побут Маргарити під вербами покмітився одним епізодом. У повітрі розлігся посвист, і чорне тіло, явно схибивши, шубовснулося у воду.", "За мить перед Маргаритою постав той самий товстюх-бакенбардист, що так невдало відрекомендувався їй на тому березі.", "Він встиг, очевидно, злітати на Єнисей, бо був у фрачному вбранні, але мокрий з голови до ніг. Коньяк підвів його удруге: висідаючи він усе-таки вгатив у воду.", "Та усмішки своєї він не втратив і в цьому скрушному випадку, і був усміхненою Маргаритою допущений до руки."], "p": 2454}, {"t": "text", "c": ["Потім усі почали збиратися.", "Мавки дотанцювали свого танка в місячному світлі та розтанули в ньому. Цапоногий шанобливо провідався в Маргарити, на чому вона прибула до річки; дізнавшись, що вона з’явилася верхи на щітці, сказав:"], "p": 2455}, {"t": "text", "c": ["— О, навіщо ж, це незручно, — миттю спорудив з двох сучків якийсь підозрілий телефон і зажадав у когось цієї ж хвилини прислати машину, що й сповнилося, правда, тієї ж хвилини.", "На острів звалилася булана відкрита машина, тільки на шоферському місці сидів не звичайного виду шофер, а чорний довгодзьобий грак у цератовому картузі та в рукавицях із розлійками.", "Острівець порожнів.", "У місячному сяйві розтанули відлетілі відьми.", "Багаття догоряло, й жар затягало сивою золою."], "p": 2456}, {"t": "text", "c": ["Бакенбардист і цапоногий підсадили Маргариту, й вона опустилася на широке заднє сидіння.", "Машина зревіла, підскочила й піднялася мало не до самого місяця, острів пропав, пропала річка, Маргарита понеслася до Москви."], "p": 2457}]}