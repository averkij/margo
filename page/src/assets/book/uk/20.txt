{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 20", "p": 2221}, {"t": "h2", "c": "Азазеллів крем", "p": 2222}, {"t": "text", "c": ["Місяць у вечірньому чистому небі висів повний, видний крізь віти клена.", "Липи й акації помережили землю в саду складним плетивом плям.", "Тристулкове вікно в ліхтарі, розчинене, але завішене шторою, світилося скаженим електричним сяйвом. У спальні Маргарити Миколаївни світилися усі вогні й освітлювали цілковитий розгардіяш у кімнаті. На ліжку на ковдрі лежали сорочки, панчохи й білизна, зжужмлена ж білизна валялася просто на підлозі поряд із розчавленою в хвилюванні пачкою цигарок.", "Туфлі стояли на нічному столику поряд із недопитою філіжанкою кави та попільничкою, в якій курівся недопалок, на спинці стільця висіла чорна вечірня сукня.", "У кімнаті пахло парфумами, до неї долітав звідкілясь запах розпеченої праски."], "p": 2320}, {"t": "text", "c": ["Маргарита Миколаївна сиділа перед трюмом у самому купальному шляфроку, накинутому на голе тіло, і в замшових чорних туфлях.", "Золотий браслет з годинником лежав перед Маргаритою Миколаївною поряд із слоїком, одержаним від Азазелла, і Маргарита не зводила очей від цифербляту.", "Часом їй здавалося, наче годинник зіпсувався й стрілки не рухаються.", "Та вони рухались, хоча й поволі, неначе прилипаючи, і нарешті <довга стрілка впала на двадцять дев’яту хвилину десятої>.", "Серце Маргариті страшно гупнуло, так що незмога їй було навіть спершу узятися за слоїка.", "Упоравшись із собою, Маргарита відкрила його й побачила у слоїку масний жовтуватий крем. Їй здалося, що він пахне болотяним баговинням.", "Кінчиком пальця Маргарита виклала невеликий мазочок крему на долоню, причому дужче запахло болотяними травами й лісом, і тоді долонею стала втирати крем у чоло й щоки.", "Крем легко мастився і, як здалося Маргариті, відразу ж звітрювався.", "Зробивши декілька втирань, Маргарита зиркнула в люстро й впустила слоїка просто на скельце годинника, через що воно побралося тріщинами.", "Маргарита заплющила очі, тоді глянула ще раз і нестримно зареготала."], "p": 2321}, {"t": "text", "c": ["Оскубані з країв у ниточку пінцетом брови згустилися й чорними рівними дугами лягли над зазеленілими очима. Тонка вертикальна зморшка, що перетинала перенісся, яка з’явилася тоді, у жовтні, коли зник майстер, безслідно зникла.", "Зникли й маленькі жовтенькі тіні біля скронь, і дві ледь помітні сіточки біля зовнішніх кутів очей.", "Шкіра щік налилася рівним рожевим кольором, чоло стало білим і чистим, а перукарська завивка розпустилася."], "p": 2322}, {"t": "text", "c": ["На тридцятирічну Маргариту з люстра гляділа зроду кучерява чорноволоса жінка років двадцяти, нестримно регочучи, вискалюючи зуби."], "p": 2323}, {"t": "text", "c": ["Нареготавшись, Маргарита вихопилась із шляфроку одним скоком і широко зачерпнула легкий масний крем і дужими мазками почала намащувати ним шкіру тіла. Воно відразу зарожевіло й запалало.", "Затим миттєво, немовби з мозку вихопили голку, вщухла скроня, що скніла увесь вечір по побаченні в Олександрівському саду, м’язи рук та ніг зміцніли, а відтак тіло Маргарити втратило вагу."], "p": 2324}, {"t": "text", "c": ["Вона підскочила й зависла в повітрі невисоко над килимом, потім її поволі потягло додолу, й вона знизилася. — От так крем! От так крем! — закричала Маргарита, кидаючись у крісло."], "p": 2326}, {"t": "text", "c": ["Намащування змінили її не тільки зовнішньо.", "Тепер у ній, у кожній частинці її тіла, скипала радість, яку вона відчувала, як пухирці, що колють усе її тіло.", "Маргарита почулася вільною, вільною від усього.", "Крім того, вона зрозуміла з усією ясністю, що саме сталося те, про що ще зранку казало передчуття, й що вона покидає віллу і колишнє своє життя назавжди.", "Та від цього колишнього життя усе ж відкололася одна думка про те, що слід виконати лише останній борг перед початком чогось нового, незвичайного, що тягне її угору, в повітря.", "І вона як була гола, із спальні, раз-у-раз злітаючи в повітря, перебігла до чоловікового кабінету, кинулась до його письмового столу. На видертому із записника аркуші вона без помарок швидко, великими літерами, оливцем написала записку: «Вибач мені та якнайшвидше забудь.", "Я тебе покидаю навік.", "Не шукай мене, це марно.", "Я стала відьмою з горя та лиха, що спіткали мене.", "Мені пора. Прощавай.", "Маргарита». Із геть полегшеною душею Маргарита прилетіла до спальні, і слідом за нею туди ж вбігла Наталя з оберемком речей.", "І враз усі ці речі, дерев’яні плічка з платтям, мереживні хустки, сині шовкові туфлі на розпірках та ремінець — усе це посипалося на підлогу, й Наталя сплеснула звільненими руками."], "p": 2329}, {"t": "text", "c": ["— Що, гарна? — гучно крикнула охриплим голосом Маргарита Миколаївна."], "p": 2330}, {"t": "text", "c": ["— Як це воно? — шепотіла Наталя, задкуючи. — Як ви це робите, Маргарито Миколаївно?"], "p": 2331}, {"t": "text", "c": ["— Це крем! Крем, крем, — відповіла Маргарита, вказуючи на блискучого золотого слоїка й повертаючись перед дзеркалом."], "p": 2332}, {"t": "text", "c": ["Наталя, забувши про звалений на підлозі зім’ятий одяг, підбігла до трюма й жадливими, розжахтілими очима прикипіла до залишку мазі. Губи її щось шепотіли.", "Вона знову повернулася до Маргарити й промовила з якоюсь побожністю:"], "p": 2333}, {"t": "text", "c": ["— Шкіра-бо! Шкіра, га!", "Маргарито Миколаївно, таж ваша шкіра світиться!", "— Та тут вона отямилася, підбігла до плаття, підібрала й стала обтрушувати його."], "p": 2334}, {"t": "text", "c": ["— Киньте!", "Киньте! — кричала їй Маргарита. — До біса його, усе киньте!", "А втім ні, беріть його собі на згадку.", "Кажу, беріть на згадку.", "Все забирайте, що є в кімнаті."], "p": 2335}, {"t": "text", "c": ["Ніби очманівши, нерухома Наталя якийсь час дивилася на Маргариту, тоді повисла їй на шиї, цілуючи та вигукуючи:"], "p": 2336}, {"t": "text", "c": ["— Єдвабна!", "Світиться! Єдвабна! А брови-бо, брови!"], "p": 2337}, {"t": "text", "c": ["— Беріть усе шмаття, беріть парфуми та тягніть собі до скрині, ховайте, — кричала Маргарита, — але коштовностей не беріть, бо вас у крадіжці звинуватять. Наталя згребла у вузол, що їй потрапило до рук, плаття, туфлі, панчохи й білизну, і побігла геть зі спальні."], "p": 2339}, {"t": "text", "c": ["У цей час звідкілясь з другого боку провулка, з розчиненого вікна, вирвався й полетів громохкий віртуозний вальс і почулося пахкотіння машини, що під’їхала до воріт."], "p": 2340}, {"t": "text", "c": ["— Зараз задзвонить Азазелло! — вигукнула Маргарита, слухаючи, як сиплеться в провулку вальс. — Він задзвонить.", "А іноземець безпечний.", "Так, тепер я розумію, що він безпечний!"], "p": 2341}, {"t": "text", "c": ["Машина загурчала, віддаляючись від воріт.", "Грюкнула хвіртка, і на плитках хідничка почулися кроки."], "p": 2342}, {"t": "text", "c": ["«Це Микола Іванович, з ходи пізнаю, — подумала Маргарита, — треба буде зробити на прощання щось дуже кумедне й цікаве»."], "p": 2343}, {"t": "text", "c": ["Маргарита шарпнула завісу убік і сіла на підвіконня боком, обхопивши коліно руками.", "Світло місяця лизнуло її з правого боку.", "Маргарита піднесла голову до місяця й зробила задумливе й поетичне лице.", "Кроки тупнули ще разів зо два, а тоді раптово стихли.", "Ще помилувавшись місяцем, зітхнувши для годиться, Маргарита повернула голову у сад і справді побачила Миколу Івановича, що мешкає у долішньому поверсі цієї ж самої вілли. Місяць яскраво заливав Миколу Івановича. Він сидів на лаві й з усього було знати, що він опустився на неї зненацька.", "Пенсне на його обличчі якось скособочилося, а свого портфеля він стискав у руках."], "p": 2344}, {"t": "text", "c": ["— А, драстуйте, Миколо Івановичу, — журливим голосом сказала Маргарита, — добривечір!", "Ви із засідання?"], "p": 2345}, {"t": "text", "c": ["Микола Іванович нічого не відповів на це."], "p": 2346}, {"t": "text", "c": ["— А я, — провадила Маргарита, більше вихиляючись у сад, — сиджу оце сама, як бачите, ниджуся, дивлюся на місяць й слухаю вальса. Лівою рукою Маргарита провела по скроні, поправляючи пасмо волосся, тоді сказала сердито: — Це неґречно, Миколо Івановичу!", "Усе ж таки я дама, врешті-решт!", "Це ж хамство не відповідати, як до вас говорять!"], "p": 2349}, {"t": "text", "c": ["Микола Іванович, якого видно було в місяці до останнього ґудзика на жилетці, до останньої волосинки у світлій борідці клинцем, раптово всміхнувся дикою усмішкою, підвівся з лави і, очевидно, не тямлячи себе зі зніяковіння, замість того, щоб зняти капелюха, махнув портфелем убік і ноги зігнув, наче збирався пуститися навприсядки."], "p": 2350}, {"t": "text", "c": ["— Ах, який же ж ви нудний тип, Миколо Івановичу! — вела далі Маргарита. — Взагалі ви усі так мені набридли, що я й висловити вам того не можу, і я така щаслива, що з вами розстаюся!", "Ну вас ік чортовій матері!"], "p": 2351}, {"t": "text", "c": ["У цей час за спиною Маргарити у спальні гримнув телефон.", "Маргарита зірвалася з підвіконня і, забувши про Миколу Івановича, схопила слухавку."], "p": 2352}, {"t": "text", "c": ["— Говорить Азазелло, — сказали у слухавці."], "p": 2353}, {"t": "text", "c": ["— Милий, милий Азазелло! — скрикнула Маргарита."], "p": 2354}, {"t": "text", "c": ["— Пора!", "Відлітайте, — промовив Азазелло в слухавці, і з його тону було чути, що йому приємний щирий, радісний порив Маргарити, — як будете пролітати над ворітьми, крикніть: «Невидима!»", "Тоді політайте над містом, щоб призвичаїтися, а далі на південь, геть з міста, і просто на річку.", "На вас чекають!"], "p": 2355}, {"t": "text", "c": ["Маргарита повісила слухавку, як раптом у сусідній кімнаті щось дерев’яно зашкутильгало й стало колотитися до дверей.", "Маргарита розчинила їх, і щітка до підлоги, щетиною догори, танцюючи, влетіла до спальні.", "Кінцем своїм вона вибивала дріб об підлогу, вибрикувала та рвалася до вікна.", "Маргарита завищала від захвату й скочила на щітку верхи.", "Тут лишень вершниці промайнула думка про те, що в цій метушні вона забула вдягтися.", "Вона чвалом підскочила до ліжка й схопила перше, що трапилося, якусь блакитну сорочку. Змахнувши нею, як штандартом, вона вилетіла у вікно.", "І вальс над садом вдарив дужче."], "p": 2356}, {"t": "text", "c": ["З вікна Маргарита зіслизнула додолу й побачила Миколу Івановича на лавці.", "Той неначе закляк на ній і в повному ошелешенні прислухався до криків та гуркоту, що лунали з освітленої спальні горішніх мешканців."], "p": 2357}, {"t": "text", "c": ["— Прощавайте, Миколо Івановичу! — закричала Маргарита, пританцьовуючи перед Миколою Івановичем. Той охнув і поплазував по лавці, перебираючи по ній руками та збивши додолу свого портфеля."], "p": 2359}, {"t": "text", "c": ["— Прощавайте назавжди!", "Я відлітаю! — кричала Маргарита, покриваючи вальс.", "Тут вона зміркувала, що сорочка їй ні до чого не потрібна і, зловіще зареготавши, накрила нею голову Миколи Івановича.", "Осліплений Микола Іванович гуцнувся з лави на цеглини хідничка."], "p": 2360}, {"t": "text", "c": ["Маргарита обернулася, щоб востаннє поглянути на віллу, де так довго вона мучилася, і побачила у сяйві вікна спотворене подивом обличчя Наталі."], "p": 2361}, {"t": "text", "c": ["— Прощавай, Наталю! — прокричала Маргарита й здибила щітку. — Невидима! Невидима! — ще гучніше крикнула вона й між гіллям клена, що хльоснуло її по обличчю, перелетівши ворота, вилетіла у провулок.", "Слідом за нею полетів геть ошаленілий вальс."], "p": 2362}]}