{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 2", "p": 133}, {"t": "h2", "c": "Понтій Пилат", "p": 134}, {"t": "text", "c": ["В білім плащі з кривавим підбоєм, шорхаючи кавалерійською ходою, рано-вранці чотирнадцятого числа весняного місяця нісана до критої колонади між двох крил палацу Ирода Великого вийшов прокуратор Юдеї Понтій Пилат."], "p": 140}, {"t": "text", "c": ["Понад усе на світі прокуратор ненавидів запах трояндової олії, і все тепер віщувало негарний день, бо запах цей став гнітити прокуратора зі світанку.", "Прокураторові здавалося, що трояндовим запахом точаться кипариси й пальми в саду, що до запаху ремінної збруї й поту від конвою домішується клятий трояндовий струмінь.", "Від фліґелів на задвірку палацу, де розмістилася перша когорта Дванадцятого Блискавичного леґіону, що прийшла з прокуратором до Єршалаїма, заносило димком до колонади через верхній майданчик саду, і до гіркавого чаду, котрий свідчив, що кашовари в кентуріях почали готувати обід, домішувався той-таки масний трояндовий дух.", "«О боги, боги, за що караєте ви мене?.."], "p": 141}, {"t": "text", "c": ["Так, немає сумнівів, це вона, знову вона, непереможна, жахлива хвороба… гемікранія, коли болить пів голови… проти неї немає засобів, немає жодного рятунку… спробую не рухати головою»."], "p": 142}, {"t": "text", "c": ["На мозаїчній долівці біля фонтану вже було налаштоване крісло, і прокуратор, не дивлячись ні на кого, сів у нього й простягнув руку убік. Секретар шанобливо вложив у цю руку шматок пергамену.", "Не втримавшись від болісної ґримаси, прокуратор скоса, побіжно проглянув написане, повернув пергамен секретареві й через силу промовив: — Підслідний із Галилеї?", "До тетрарха справу посилали?"], "p": 145}, {"t": "text", "c": ["— Так, прокураторе, — відповів секретар."], "p": 146}, {"t": "text", "c": ["— Що ж він?"], "p": 147}, {"t": "text", "c": ["— Він відмовився дати висновок у справі й смертний присуд Синедріону направив на ваше ухвалення, — пояснив секретар."], "p": 148}, {"t": "text", "c": ["Прокуратор сіпнув щокою й сказав тихо:"], "p": 149}, {"t": "text", "c": ["— Приведіть оскарженого."], "p": 150}, {"t": "text", "c": ["Й одразу ж із садового майданчика під колони на балькон двоє леґіонерів увели та поставили перед кріслом прокуратора чоловіка років двадцяти семи.", "Цей чоловік був одягнений в благенький та роздертий блакитний хітон. Голова його була прикрита білою пов’язкою з ремінцем вколо лоба, а руки зв’язані за спиною. Під лівим оком у чоловіка був великий синець, а в куті рота — садно з запеклою кров’ю.", "Приведений з тривожною допитливістю дивився на прокуратора."], "p": 151}, {"t": "text", "c": ["Той помовчав, тоді тихо запитав арамейською мовою: — То це ти підбурював народ зруйнувати єршалаїмський храм?"], "p": 153}, {"t": "text", "c": ["Прокуратор при цьому сидів мов кам’яний, і лише губи йому ворушились ледь-ледь при вимові слів.", "Прокуратор був як кам’яний, тому що боявся хитнути головою, яка жахтіла пекельним болем."], "p": 154}, {"t": "text", "c": ["Чоловік із зв’язаними руками трохи подався уперед і став говорити: — Добрий чоловіче! Повір мені…"], "p": 156}, {"t": "text", "c": ["Та прокуратор, усе ще не ворухнувшись і нітрохи не піднісши голосу, відразу перебив його:"], "p": 157}, {"t": "text", "c": ["— Це мене ти називаєш добрим чоловіком?", "Ти помиляєшся.", "В Єршалаїмі всі шепочуть про мене, що я люта потвора, і се є щира правда. — Й так само монотонно додав: — Кентуріона Щуробоя сюди."], "p": 158}, {"t": "text", "c": ["Усім здалося, ніби на бальконі посутеніло, коли кентуріон першої кентурії Марк, прозваний Щуробоєм, постав перед прокуратором."], "p": 159}, {"t": "text", "c": ["Щуробій був на голову вищий від найрослішого з вояків леґіону і такий широкий у плечах, що геть заступив ще невисоке сонце."], "p": 160}, {"t": "text", "c": ["Прокуратор звернувся до кентуріона латинською мовою: — Злочинець називає мене «добрий чоловік».", "Виведіть його звідси на хвилину, поясніть йому, як треба розмовляти зі мною.", "Але не калічити."], "p": 162}, {"t": "text", "c": ["І усі, крім нерухомого прокуратора, провели поглядом Марка Щуробоя, який махнув рукою арештованому, показуючи, що той має слідувати за ним."], "p": 163}, {"t": "text", "c": ["Щуробоя взагалі всі супроводили поглядом, хоч де б він появлявся, через його зріст, а ті, хто бачив його вперше, ще й через те, що обличчя кентуріона було знівечено: ніс його колись було розтрощено ударом германської палиці."], "p": 164}, {"t": "text", "c": ["Прогуркотіли тяжкі чоботи Марка по мозаїці, зв’язаний пішов за ним беззвучно, повна мовчанка запала в колонаді, і було чути, як туркочуть голуби на майданчику в саду край балькона, та ще вода виспівувала свою хитросплетену приємну пісню у фонтані."], "p": 165}, {"t": "text", "c": ["Прокуратора закортіло підвестися, підставити скроню під струмінь і так завмерти.", "Та він знав, що й це йому не зарадить."], "p": 166}, {"t": "text", "c": ["Вивівши арештованого з-під колон до саду, Щуробій вийняв з рук в леґіонера, що стояв при підніжжі бронзової статуї, нагая і, злегка розмахнувшись, шмагнув арештованого по плечах.", "Рух кентуріона був недбалий та легкий, але зв’язаний миттю звалився додолу, наче йому підрубали ноги, захлинувся повітрям, барва збігла з його лиця й очі знетямились.", "Марк однією лівою рукою, легко, мов порожнього лантуха, підняв у повітря поваленого, поставив його на ноги й промовив гугняво, кепсько вимовляючи арамейські слова: — Римського прокуратора називати — ігемон. Інакших слів не казати.", "Струнко стояти. Ти зрозумів мене, чи вдарити тебе?"], "p": 168}, {"t": "text", "c": ["Арештований похитнувся, але запанував над собою, барва повернулася, він звів подих і відповів хрипко:"], "p": 169}, {"t": "text", "c": ["— Я зрозумів тебе.", "Не бий мене."], "p": 170}, {"t": "text", "c": ["За хвилину він знову стояв перед прокуратором."], "p": 171}, {"t": "text", "c": ["Прозвучав тьмяний, хворий голос: — Ім’я?"], "p": 173}, {"t": "text", "c": ["— Моє? — похапцем озвався арештований, усією істотою виявляючи готовість відповідати до пуття, не викликати більше гніву."], "p": 174}, {"t": "text", "c": ["Прокуратор сказав неголосно:"], "p": 175}, {"t": "text", "c": ["— Моє — мені відоме.", "Не шукай дурнішого за себе.", "Твоє."], "p": 176}, {"t": "text", "c": ["— Єшуа, — спішно відказав арештант."], "p": 177}, {"t": "text", "c": ["— Прізвисько є?"], "p": 178}, {"t": "text", "c": ["— Га-Ноцри."], "p": 179}, {"t": "text", "c": ["— Звідки ти родом?"], "p": 180}, {"t": "text", "c": ["— З міста Ґамали, — відповів арештант, головою вказуючи, що там, ген-ген, праворуч від нього, на півночі, є місто Ґамала."], "p": 181}, {"t": "text", "c": ["— Якої ти крови?"], "p": 182}, {"t": "text", "c": ["— Я певно не знаю, — жваво відповів арештований, — я не пам’ятаю моїх батьків.", "Мені казали, що мій батько був сиріянин…"], "p": 183}, {"t": "text", "c": ["— Де ти мешкаєш постійно?"], "p": 184}, {"t": "text", "c": ["— Я не маю постійного житла, — сором’язливо відповів арештант, — я подорожую з міста до міста."], "p": 185}, {"t": "text", "c": ["— Це можна висловити коротше, одним словом — волоцюга, — сказав прокуратор і запитав: — Рідня є?"], "p": 186}, {"t": "text", "c": ["— Нема нікого.", "Я сам у світі."], "p": 187}, {"t": "text", "c": ["— Чи знаєш грамоти?"], "p": 188}, {"t": "text", "c": ["— Так."], "p": 189}, {"t": "text", "c": ["— Чи знаєш іще якої мови, крім арамейської?"], "p": 190}, {"t": "text", "c": ["— Знаю. Грецької. Набрякла повіка підвелася, повите імлою страждання око уп’ялося в арештованого. Друге око залишилося заплющеним."], "p": 192}, {"t": "text", "c": ["Пилат заговорив грецькою: — То це ти збирався зруйнувати будівлю храму й закликав до цього народ?"], "p": 194}, {"t": "text", "c": ["Тут арештант знову пожвавився, очі його перестали виказувати переляк, і він заговорив грецькою: — Я, доб… — тут жах промайнув в очах арештанта через те, що він ледь не обмовився, — я, ігемоне, зроду-віку не збирався руйнувати будівлю храму й нікого не підбурював до цієї безглуздої дії."], "p": 196}, {"t": "text", "c": ["Подив виказався на обличчі секретаря, який, згорбившись над низеньким столом, записував свідчення. Він підвів голову, та відразу ж знову схилив її до пергамену."], "p": 197}, {"t": "text", "c": ["— Чимало усяких людей стікаються до цього міста на свята.", "Бувають серед них маги, астрологи, віщуни та вбивці, — казав монотонно прокуратор, — та трапляються й брехуни. Ти, приміром, брехун.", "Записано ясно: підбурював зруйнувати храм.", "Так свідкують люди."], "p": 198}, {"t": "text", "c": ["— Ці добрі люди, — промовив арештант і, поспіхом додавши: — ігемоне, — провадив: — нічого не навчалися й усе переплутали, що я казав.", "Я взагалі починаю побоюватися, що плутанина ця триватиме дуже довгий час.", "І це все через те, що він невірно записує за мною."], "p": 199}, {"t": "text", "c": ["Запала мовчанка.", "Тепер вже обидва хворі ока тяжко дивилися на арештанта."], "p": 200}, {"t": "text", "c": ["— Повторюю тобі, але востаннє: облиш удавати божевільного, розбійнику, — промовив Пилат м’яко й монотонно, — за тобою записано небагато, але записаного досить, щоб тебе повісити."], "p": 201}, {"t": "text", "c": ["— Ні, ні, ігемоне, — увесь напружившись у прагненні переконати, говорив арештований, — ходить, ходить один із козячим пергаменом і без упину пише.", "Та я одного разу зазирнув у той пергамен і вжахнувся.", "Геть нічого з того, що там записано, я не казав.", "Я його благав: спали ти, на Бога, свій пергамен!", "Та він вирвав його мені з рук і побіг."], "p": 202}, {"t": "text", "c": ["— Що за один? — гидливо запитав Пилат і торкнув скроню рукою."], "p": 203}, {"t": "text", "c": ["— Левій Матвій, — охоче пояснив арештант, — він був збирачем податей, і я з ним стрівся вперше на дорозі у Витфагії, там, де рогом виходить фіґовий сад, і розбалакався з ним.", "Попервах він поставився до мене неприязно, і навіть ображав мене, тобто думав, що ображає, називаючи мене собакою, — тут арештант осміхнувся, — я особисто не бачу нічого негожого в цьому звірі, щоб ображатися на це слово…"], "p": 204}, {"t": "text", "c": ["Секретар перестав записувати й знишка зиркнув здивованим оком, та не на арештованого, а на прокуратора."], "p": 205}, {"t": "text", "c": ["— …однак, послухавши мене, він став лагіднішати, — вів далі Єшуа, — нарешті кинув гроші на дорогу й сказав, що піде зо мною в мандри."], "p": 206}, {"t": "text", "c": ["Пилат усміхнувся однією щокою, вишкіривши жовті зуби, і промовив, обернувшись усім тулубом до секретаря:"], "p": 207}, {"t": "text", "c": ["— О місто Єршалаїм!", "Чого тільки не почуєш у ньому. Збирач податей, ви чуєте, кинув гроші на дорогу!"], "p": 208}, {"t": "text", "c": ["Не знаючи, як відповісти на це, секретар визнав за потрібне повторити усмішку Пилата."], "p": 209}, {"t": "text", "c": ["— А він сказав, що гроші йому відтепер стали ненависні, — пояснив Єшуа дивні дії Левія Матвія й додав: — І відтоді він став моїм супутником."], "p": 210}, {"t": "text", "c": ["Усе ще щирячи зуби, прокуратор поглянув на арештованого, потім на сонце, що неухильно бралося угору над кінними статуями гіподрому, що розкинувся далеко долі праворуч, і раптом в якомусь нудотному стражданні подумав про те, що найпростіше було б вигнати з балькона цього дивного розбійника, вимовивши лише два слова: «Повісити його».", "Вигнати й конвой, піти з колонади всередину палацу, наказати затемнити кімнату, повалитися на ложе, зажадати холодної води, жалібним голосом гукнути собаку Банґу, пожалітися йому на гемікранію. І думка про отруту ґвалтом спокусливо промайнула у хворій голові прокуратора."], "p": 211}, {"t": "text", "c": ["Він дивився каламутними очима на арештованого і якусь хвилю мовчав, болісно згадуючи, навіщо це на ранковому безжалісному єршалаїмському осонні стоїть перед ним арештант із понівеченим побоями лицем, і які ще нікому не потрібні питання йому доведеться ставити."], "p": 212}, {"t": "text", "c": ["— Левій Матвій? — хрипким голосом запитав хворий і склепив очі."], "p": 213}, {"t": "text", "c": ["— Так, Левій Матвій, — долинув до нього високий, болісний йому голос."], "p": 214}, {"t": "text", "c": ["— А от що ти усе-таки казав про храм юрбі на базарі?"], "p": 215}, {"t": "text", "c": ["Голос допитуваного, здавалося, штрикав Пилатові в скроню, був невимовно болісним, і цей голос казав:"], "p": 216}, {"t": "text", "c": ["— Я, ігемоне, казав про те, що впаде храм старої віри, і постане новий храм істини.", "Сказав так, щоб було більш зрозуміло."], "p": 217}, {"t": "text", "c": ["— Навіщо ж ти, волоцюго, на базарі баламутив народ, розповідаючи про істину, про яку ти не маєш уяви?", "Що таке істина?"], "p": 218}, {"t": "text", "c": ["І тут прокуратор подумав: «О боги мої!", "Я питаю його про щось згола не потрібне на суді… Мій розум не служить мені далі…» І знову примарилась йому чаша з темною рідиною. «Отрути мені, отрути!»", "І знову почув голос:"], "p": 219}, {"t": "text", "c": ["— Істина передусім у тому, що тобі болить голова, і болить так нестерпно, що ти малодушно подумуєш про смерть. Тобі не тільки несила розмовляти зо мною, тобі важко навіть дивитися на мене.", "І зараз я мимоволі став твоїм катом, що мене засмучує.", "Ти не можеш навіть думати про що-небудь і мрієш тільки про те, щоб прийшов твій собака, єдина, певно, істота, до якої ти прив’язаний.", "Та муки твої зараз скінчаться, голова пройде."], "p": 220}, {"t": "text", "c": ["Секретар витріщив очі на арештанта й не дописав слова."], "p": 221}, {"t": "text", "c": ["Пилат підвів страдницькі очі на арештанта й побачив, що сонце вже досить високо стоїть над гіподромом, що промінь промкнувся до колонади й підповзає до стоптаних сандалій Єшуа, що той тримається осторонь сонця."], "p": 222}, {"t": "text", "c": ["Тут прокуратор підвівся з крісла, стиснув голову руками, й на жовтявому його поголеному обличчі відбився жах.", "Та він тієї ж миті вгамував його своєю волею й знову опустився в крісло."], "p": 223}, {"t": "text", "c": ["Арештант тим часом провадив свою мову, та секретар нічого далі не нотував, а тільки, витягши шию, немов гусак, намагався не проґавити жодного слова."], "p": 224}, {"t": "text", "c": ["— Ну от і по всьому, — мовив арештований, доброзичливо поглядаючи на Пилата, — і я надзвичайно цьому радий.", "Я радив би тобі, ігемоне, полишити на якусь часину палац і погуляти пішки де-небудь в околицях, ну хоч би в садах на Оливній горі.", "Гроза почнеться… — арештант повернувся, примружився на сонце, — …пізніше, надвечір.", "Прогулянка принесла б тобі велику користь, а я радо супроводив би тебе.", "Мені зайшли до голови деякі нові думки, які могли б, гадаю, здатися тобі цікавими, і я охоче поділився б ними з тобою, тим паче, що ти справляєш враження дуже розумної людини. Секретар смертельно зблід і впустив сувій на підлогу."], "p": 226}, {"t": "text", "c": ["— Лихо в тому, — вів далі зв’язаний, якого ніхто не перепиняв, — що ти надто замкнений і остаточно втратив віру в людей.", "Бо ж не можна, погодься, вмістити усю свою прив’язаність у собаку.", "Твоє життя убоге, ігемоне, — і тут оповідач дозволив собі всміхнутися."], "p": 227}, {"t": "text", "c": ["Секретар думав тепер тільки про одне, вірити йому своїм вухам, чи не вірити.", "Доводилося вірити.", "Тоді він спробував уявити собі, якої саме примхливої форми набере гнів запального прокуратора на цю нечувану зухвалість арештованого.", "І цього секретар уявити собі не міг, дарма що добре знав прокуратора."], "p": 228}, {"t": "text", "c": ["Тоді пролунав зірваний, хрипкуватий голос прокуратора, який латиною сказав: — Розв’яжіть йому руки."], "p": 230}, {"t": "text", "c": ["Один з конвойних леґіонерів грюкнув списом, передав його іншому, підійшов і зняв мотузки з арештанта.", "Секретар підняв сувій, поклавши собі поки що нічого не записувати й ні з чого не дивуватися."], "p": 231}, {"t": "text", "c": ["— Зізнайся, — стиха грецькою поспитався Пилат, — ти великий лікар?"], "p": 232}, {"t": "text", "c": ["— Ні, прокураторе, я не лікар, — відповів арештант, з утіхою потираючи зім’яту й набряклу почервонілу п’ясть."], "p": 233}, {"t": "text", "c": ["Круто, спідлоба Пилат прошивав очима арештанта, й у цих очах вже не було каламуті, в них з’явились знайомі всім іскри."], "p": 234}, {"t": "text", "c": ["— Я не спитав тебе, — сказав Пилат, — ти, може, знаєш і латинську мову?"], "p": 235}, {"t": "text", "c": ["— Так, знаю, — відказав арештант."], "p": 236}, {"t": "text", "c": ["Барва виступила на жовтуватих щоках Пилата, і він спитав на латині:"], "p": 237}, {"t": "text", "c": ["— Як ти дізнався, що я хотів покликати собаку?"], "p": 238}, {"t": "text", "c": ["— Це дуже просто, — відповів арештант латиною, — ти водив рукою в повітрі, — арештант повторив жест Пилата, — буцім хотів погладити, і губи…"], "p": 239}, {"t": "text", "c": ["— Так, — сказав Пилат."], "p": 240}, {"t": "text", "c": ["Помовчали, тоді Пилат запитав грецькою:"], "p": 241}, {"t": "text", "c": ["— Отже, ти лікар?"], "p": 242}, {"t": "text", "c": ["— Ні, ні, — жваво відказав арештант, — повір мені, я не лікар. — Ну добре, якщо волієш тримати це в таємниці, тримай.", "До діла воно прямого відношення не має.", "То ти твердиш, що не закликав зруйнувати… або підпалити, або якимось іншим способом знищити храм?"], "p": 244}, {"t": "text", "c": ["— Я, ігемоне, нікого не закликав до таких дій, повторюю.", "Невже я схожий на недоумка?"], "p": 245}, {"t": "text", "c": ["— О так, ти не схожий на недоумкуватого, — тихо відповів прокуратор, і всміхнувся якоюсь дивною усмішкою, — то поклянись, що цього не було."], "p": 246}, {"t": "text", "c": ["— Чим хочеш, щоб я поклявся? — спитав, дуже пожвавившись, розв’язаний."], "p": 247}, {"t": "text", "c": ["— Та хоча б життям твоїм, — відповів прокуратор, — ним клястися самий час, оскільки висить воно на волосинці, знай це!"], "p": 248}, {"t": "text", "c": ["— Чи не гадаєш ти, що це ти його привісив, ігемоне? — запитав арештант. — Якщо це так, то ти дуже помиляєшся."], "p": 249}, {"t": "text", "c": ["Пилат здригнувся й відповів крізь зуби:"], "p": 250}, {"t": "text", "c": ["— Я можу перерізати цю волосинку."], "p": 251}, {"t": "text", "c": ["— І в цьому ти помиляєшся, — світло всміхаючись та затуляючись рукою від сонця, заперечив арештант, — погодься, що перерізати волосинку може лиш той, хто привісив?"], "p": 252}, {"t": "text", "c": ["— Так, так, — усміхнувшись, сказав Пилат, — тепер я не сумніваюся, що байдикуваті роззяви в Єршалаїмі ходили за тобою слідком.", "Не знаю, хто привісив твого язика, але привішений він добре.", "До речі, скажи: чи правда, що ти з’явився до Єршалаїму через Сузьку браму верхи на ослі, у супроводі натовпу черні, яка вигукувала тобі привітання, неначе якомусь пророкові? — тут прокуратор вказав на сувій пергамену."], "p": 253}, {"t": "text", "c": ["Арештант розгублено поглянув на прокуратора."], "p": 254}, {"t": "text", "c": ["— Я й віслюка жодного не маю, ігемоне, — сказав він.", "— Прийшов я до Єршалаїму таки через Сузьку браму, але пішки, у супроводі самого лише Левія Матвія, і ніхто мені нічого не кричав, бо ніхто мене тоді в Єршалаїмі не знав."], "p": 255}, {"t": "text", "c": ["— Чи не знаєш ти таких, — вів далі Пилат, не зводячи очей з арештанта, — одного такого Дисмаса, другого — Ґестаса й третього — Вар-раввана? — Цих добрих людей я не знаю, — відказав арештант."], "p": 257}, {"t": "text", "c": ["— Правда?"], "p": 258}, {"t": "text", "c": ["— Правда."], "p": 259}, {"t": "text", "c": ["— А тепер скажи мені, чого це ти увесь час вживаєш слів «добрі люди»?", "Ти всіх так називаєш, чи що?"], "p": 260}, {"t": "text", "c": ["— Усіх, — відказав арештант, — злих людей немає на світі."], "p": 261}, {"t": "text", "c": ["— Уперше чую про таке, — сказав Пилат, усміхнувшись, — але, може, я мало знаю життя!", "Можете далі не нотувати, — звернувся він до секретаря, хоча той і так нічого не записував, і далі казав арештантові: — Чи в якій з грецьких книжок ти прочитав про це?"], "p": 262}, {"t": "text", "c": ["— Ні, я своїм розумом дійшов до цього."], "p": 263}, {"t": "text", "c": ["— І ти проповідуєш це?"], "p": 264}, {"t": "text", "c": ["— Так."], "p": 265}, {"t": "text", "c": ["— А от, наприклад, кентуріон Марк, його прозвали Щуробоєм, — він — добрий?"], "p": 266}, {"t": "text", "c": ["— Так, — відповів арештант, — він, щоправда, нещаслива людина.", "Відтоді, як добрі люди понівечили його, він став жорстокий і черствий.", "Цікаво було б знати, хто це його покалічив?"], "p": 267}, {"t": "text", "c": ["— З охотою можу повідомити це, — озвався Пилат, — бо я був свідком того. Добрі люди кидались на нього, мов собаки на ведмедя.", "Германці вчепилися йому в шию, в руки, в ноги.", "Піхотний маніпул потрапив до мішка, і якби не врубалася з флангу кавалерійська турма, а командував нею я, — тобі, філософе, не довелось би розмовляти з Щуробоєм.", "Це було в бою під Ідіставізо, в Долині Дів."], "p": 268}, {"t": "text", "c": ["— Якби з ним порозмовляти, — зненацька мрійливо сказав арештант, — я певен, що він різко перемінився б."], "p": 269}, {"t": "text", "c": ["— Гадаю, — озвався Пилат, — що мало ти втішив би леґата леґіону, якби надумав розмовляти з котримсь із його офіцерів чи вояків.", "А втім, цього й не станеться, на загальне щастя, і перший, хто за це подбає, буду я."], "p": 270}, {"t": "text", "c": ["У цей час до колонади стрілою влетіла ластівка, зробила під золотою стелею коло, знизилась, мало не черкнула стрілчастим крилом обличчя мідної статуї в ніші, і зникла за капітеллю колони.", "Може, їй спало на думку мостити там кубло."], "p": 271}, {"t": "text", "c": ["Впродовж її польоту в ясній тепер і легкій голові прокуратора склалася формула. Вона була такою: ігемон розібрався в справі мандрівного філософа Єшуа на прізвисько Га-Ноцри, і складу злочину в ній не знайшов. Зокрема, не знайшов анінайменшого зв’язку між діями Єшуа та заворушеннями, що сталися в Єршалаїмі нещодавно.", "Бурлака філософ виявився душевнохворим. Внаслідок цього, смертний вирок Га-Ноцри, виданий Малим Синедріоном, прокуратор не ухвалює.", "Та, зважаючи на те, що маячні, утопійні промови Га-Ноцри можуть стати причиною заворушень в Єршалаїмі, прокуратор видаляє Єшуа з Єршалаїму, і призначає йому ув’язнення в Кесарії Стратоновій на Середземному морі, тобто саме там, де резиденція прокуратора. Зосталося продиктувати це секретареві."], "p": 273}, {"t": "text", "c": ["Ластівчані крила фуркнули над самою головою ігемона, пташка кинулася до чаші фонтану й вилетіла на волю.", "Прокуратор підвів очі на арештанта й побачив, що біля нього стовпом зайнялася курява."], "p": 274}, {"t": "text", "c": ["— Усе про нього? — спитав Пилат в секретаря."], "p": 275}, {"t": "text", "c": ["— Ні, на жаль, — несподівано відповів секретар і подав Пилатові другий шматок пергамену."], "p": 276}, {"t": "text", "c": ["— Що там іще? — запитав Пилат і спохмурнів."], "p": 277}, {"t": "text", "c": ["Прочитавши подане, він іще дужче змінився на виду. Чи то темна кров кинулася до шиї та обличчя, чи сталося що інше, та шкіра його втратила жовтизну, побуріла, а очі немов позападали."], "p": 278}, {"t": "text", "c": ["Знову ж таки завинила, мабуть, кров, що вдарила до скронь та загупала в них, тільки прокураторові щось сталося із зором.", "Так, примарилось йому, наче голова арештанта відпливла десь, а натомість з’явилася інша.", "На цій плішивій голові сидів рідкозубий золотий вінець. На чолі була округла виразка, що роз’їдала шкіру й була змащена мастю. Запалий беззубий рот із звислою нижньою вередливою губою.", "Пилатові здалося, що щезли рожеві колони балькона й покрівлі Єршалаїму вдалині, внизу за садом, і все втопилося довкола в зеленій гущавині капрейських садів.", "Та й зі слухом сталося щось дивне — ніби вдалині програли негучно й грізно сурми й дуже виразно почувся гугнявий голос, що пихато розтягував слова: «Закон про зневагу величности…»", "Думки поточилися короткі, безладні й дивовижні: «Загинув!», потім: «Загинули!..»", "І якась геть безглузда поміж них про якесь безсмертя, і це безсмертя чомусь нагнало нестерпної туги."], "p": 279}, {"t": "text", "c": ["Пилат напружився, прогнав те видиво, повернувся поглядом на балькон, і знову перед ним опинилися очі арештанта."], "p": 280}, {"t": "text", "c": ["— Слухай, Га-Ноцри, — промовив прокуратор, дивлячись на Єшуа якось дивно: обличчя прокуратора було грізне, та очі бентежні, — ти коли-небудь казав що про великого кесаря?", "Відповідай! Казав?.. Чи… не… казав? — протягнув слово «не» трохи довше, ніж це належить на суді, і послав Єшуа в своєму погляді якусь думку, котру начеб хотів навіяти арештантові."], "p": 281}, {"t": "text", "c": ["— Правду казати легко й приємно, — зауважив арештант."], "p": 282}, {"t": "text", "c": ["— Мені не треба знати, — здушеним, злим голосом озвався Пилат, — приємно чи неприємно тобі казати правду.", "Та тобі доведеться її казати.", "Але, кажучи, зважуй кожне слово, якщо не хочеш не тільки неминучої, але й лютої смерти."], "p": 283}, {"t": "text", "c": ["Ніхто не знає, що сталося з прокуратором Юдеї, тільки він дозволив собі піднести руку, неначе затуляючись від соняшного проміння, і за цією рукою, як за щитом, послати арештантові якийсь натяк у погляді."], "p": 284}, {"t": "text", "c": ["— Отже, — казав він, — відповідай, чи знаєш такого Юду з Киріята, і що саме ти казав йому, якщо казав, про кесаря?"], "p": 285}, {"t": "text", "c": ["— Було це так, — охоче став розповідати арештант, — позавчора увечері я познайомився біля храму з одним молодим чоловіком, котрий назвав себе Юдою з міста Киріяту.", "Він запросив мене до свого дому в Нижньому Місті й пригостив…"], "p": 286}, {"t": "text", "c": ["— Добрий чоловік? — запитав Пилат і диявольський вогонь блиснув йому в очах."], "p": 287}, {"t": "text", "c": ["— Дуже добрий і допитливий чоловік, — потвердив арештант, — він виказав превелику цікавість до моїх думок, пригостив мене вельми щиро…"], "p": 288}, {"t": "text", "c": ["— Світильники засвітив… — крізь зуби в тон арештантові промовив Пилат, і очі його при цьому мерехтіли."], "p": 289}, {"t": "text", "c": ["— Так, — трохи здивувавшись з обізнаности прокуратора, вів далі Єшуа, — попросив мене висловити свій погляд на державну владу.", "Його це питання надзвичайно цікавило."], "p": 290}, {"t": "text", "c": ["— І що ж ти сказав? — запитав Пилат. — Або ж ти відповіси, що забув те, що казав? — але в тоні Пилата була вже безнадія."], "p": 291}, {"t": "text", "c": ["— Між іншим я казав, — розповідав арештант, — що усяка влада є насильством над людьми й що настане час, коли не буде влади ні кесарів, ні будь-якої іншої влади.", "Людина перейде до царства істини й справедливости, де взагалі не буде потрібна жодна влада."], "p": 292}, {"t": "text", "c": ["— Далі!"], "p": 293}, {"t": "text", "c": ["— Далі нічого не було, — сказав арештант, — тут надбігли люди, стали в’язати мене й повели до в’язниці."], "p": 294}, {"t": "text", "c": ["Секретар, стараючись не пропустити жодного слова, швидко креслив на пергамені слова."], "p": 295}, {"t": "text", "c": ["— На світі не було, немає й не буде ніколи величнішої та прекраснішої для людей влади, ніж влада імператора Тиверія! — зірваний і хворий голос Пилата розрісся."], "p": 296}, {"t": "text", "c": ["Прокуратор чомусь із ненавистю дивився на секретаря та конвой."], "p": 297}, {"t": "text", "c": ["— І не тобі, божевільний злочинцю, розводитися про неї! — Тут Пилат вигукнув: — Вивести конвой з балькону! — І, повернувшись до секретаря, додав: — Залиште мене зі злочинцем наодинці, тут державна справа."], "p": 298}, {"t": "text", "c": ["Конвой підніс списи і, розмірено грюкаючи підкутими каліґами, пішов з балькона до саду, а за конвоєм пішов і секретар."], "p": 299}, {"t": "text", "c": ["Мовчанку на бальконі якусь часину порушувала тільки пісня води у фонтані.", "Пилат бачив, як здувалась над цівочкою водяна тарілка, як відламувались її краї, як падали струмінцями."], "p": 300}, {"t": "text", "c": ["Першим заговорив арештант: — Я бачу, що скоїлося якесь лихо через те, що я говорив із цим юнаком із Киріяту.", "Я, ігемоне, маю передчуття, що з ним станеться нещастя, і мені його дуже шкода."], "p": 302}, {"t": "text", "c": ["— Гадаю, — дивно всміхнувшись, відповів прокуратор, — що є ще дехто на світі, за ким тобі варто було б пошкодувати ще більше, ніж за Юдою з Киріяту, і кому випаде куди гірше, ніж Юді!", "Отож Марк Щуробій, холодний та переконаний кат, люди, котрі, як я бачу, — прокуратор вказав на понівечене обличчя Єшуа, — тебе били за твої проповіді, розбійники Дисмас і Ґестас, що вбили зі своїми посіпаками чотирьох вояків, і, нарешті, брудний зрадник Юда — усі вони добрі люди?"], "p": 303}, {"t": "text", "c": ["— Так, — відказав арештант."], "p": 304}, {"t": "text", "c": ["— І настане царство істини?"], "p": 305}, {"t": "text", "c": ["— Настане, ігемоне, — переконано відповів Єшуа."], "p": 306}, {"t": "text", "c": ["— Воно ніколи не настане! — раптово закричав Пилат таким страшним голосом, що Єшуа відсахнувся.", "Так багато років тому в Долині Дів кричав Пилат своїм вершникам слова: «Рубай їх!", "Рубай їх! Велетень Щуробій попався!»", "Він іще підніс зірваний командами голос, вигукуючи слова так, щоб їх було чути в саду: — Злочинець!", "Злочинець!", "Злочинець! А затим, стишивши голос, він запитав: — Єшуа Га-Ноцри, чи віриш ти в яких богів?"], "p": 309}, {"t": "text", "c": ["— Бог один, — відказав Єшуа, — в нього я вірю."], "p": 310}, {"t": "text", "c": ["— То помолись йому!", "Кріпко помолись!", "А втім, — тут голос Пилатові зірвався, — це не зарадить.", "Жінки немає? — чомусь тоскно запитав Пилат, не розуміючи, що з ним діється."], "p": 311}, {"t": "text", "c": ["— Ні, я сам."], "p": 312}, {"t": "text", "c": ["— Ненависне місто… — раптом чомусь пробурмотів прокуратор і здвигнув плечима, неначе змерз, а руки потер, неначе обмиваючи їх, — якби тебе зарізали перед твоїм побаченням із Юдою з Киріяту, це, далебі, було б краще."], "p": 313}, {"t": "text", "c": ["— А ти б мене відпустив, ігемоне, — несподівано попрохав арештант, і голос його зробився тривожним, — я бачу, що мене хочуть вбити."], "p": 314}, {"t": "text", "c": ["Лице Пилата звело судомою, він звернув до Єшуа запалені, в червоних жилках білочні й сказав:"], "p": 315}, {"t": "text", "c": ["— Ти гадаєш, нещасний, що римський прокуратор звільнить людину, яка казала те, що казав ти?", "О боги, боги!", "Чи ти думаєш, що я ладен сісти на твоє місце?", "Я твоїх думок не поділяю!", "І слухай мене: якщо з цієї хвилини ти вимовиш бодай одне слово, заговориш з будь-ким, стережись мене!", "Повторюю тобі: стережись."], "p": 316}, {"t": "text", "c": ["— Ігемоне…"], "p": 317}, {"t": "text", "c": ["— Мовчи! — рикнув Пилат і скаженим поглядом провів ластівку, яка знову впурхнула до балькона.", "— Усім сюди! — крикнув Пилат."], "p": 318}, {"t": "text", "c": ["І коли секретар і конвой повернулися на свої місця, Пилат оголосив, що ухвалює смертний вирок, виданий на зборах Малого Синедріону злочинцеві Єшуа Га-Ноцри, і секретар записав сказане Пилатом."], "p": 319}, {"t": "text", "c": ["За хвилину перед прокуратором стояв Марк Щуробій.", "Йому прокуратор наказав здати злочинця начальникові таємної служби та при цьому переказати йому розпорядження прокуратора про те, щоб Єшуа Га-Ноцри було відділено від інших засуджених, а також про те, щоб команді таємної служби було під загрозою тяжкого покарання заборонено про будь-що розмовляти з Єшуа або відповідати на будь-які його запитання."], "p": 320}, {"t": "text", "c": ["На знак Марка круг Єшуа зімкнувся конвой і вивів його з балькона."], "p": 321}, {"t": "text", "c": ["Затим перед прокуратором постав зграбний, яснобородий красень із блискітливими лев’ячими мордами на грудях, з орлиними перами на гребені шолома, із золотими бляшками на портупеї меча, у зашнурованому по коліна взутті на потрійній підошві, в багряному плащі, накинутому на ліве плече.", "Це був леґат, командувач леґіону.", "Його прокуратор спитав, де тепер стоїть себастійська когорта.", "Леґат сповістив, що себастійці тримають облогу на майдані перед гіподромом, де народові буде оголошено вирок, який винесено злочинцям."], "p": 322}, {"t": "text", "c": ["Тоді прокуратор загадав леґатові виділити з римської когорти дві кентурїї.", "Одна з них, під проводом Щуробоя, має конвоювати злочинців, підводи з оснащенням до страти та катів при відході на Лису Гору, а прибувши на неї увійти до верхньої облоги.", "Друга має бути відразу ж відправлена на Лису Гору й розпочати облогу негайно.", "З цією ж метою, тобто на охорону Гори, прокуратор попросив леґата відрядити допоміжний кіннотний полк — сирійську алу."], "p": 323}, {"t": "text", "c": ["Коли леґат полишив балькон, прокуратор загадав секретареві запросити президента Синедріона, двох членів його та начальника храмової варти Єршалаїму до палацу, але при цьому додав, що просить влаштувати так, щоб іще перед нарадою з цими людьми він міг розмовляти з президентом раніше віч-на-віч."], "p": 324}, {"t": "text", "c": ["Розказ прокуратора було виконано хутко й пильно, і сонце, що з якоюсь несамовитою люттю спалювало в ці дні Єршалаїм, не встигло ще підійти до своєї найвищої точки, коли на горішній терасі саду, біля двох мармурових білих левів, що охороняли сходи, зустрілися прокуратор та виконувач обов’язків президента Синедріону первосвященик юдейський Йосип Каїфа."], "p": 325}, {"t": "text", "c": ["У саду було тихо.", "Та, вийшовши з-під колонади на заливану сонцем горішню площу саду з пальмами на дивовижних слонячих ногах, площу, з якої перед прокуратором відкрився увесь ненависний йому Єршалаїм із висячими мостами, фортецями і, найголовніше, з мармуровою брилою з золотою драконовою лускою замість даху, що не піддається жодному описові, — храмом Єршалаїмським, — гострим слухом уловив прокуратор далеко та долі, там, де кам’яний мур відділяв нижні тераси палацового саду від міського майдану, низьке вуркотіння, над яким злинали часами слабенькі, тонкі чи то квиління, чи то лемент."], "p": 326}, {"t": "text", "c": ["Прокуратор збагнув, що там, на майдані, вже зібрався незліченний натовп схвильованих останніми заворушеннями мешканців Єршалаїму, що цей натовп із нетерпінням чекає оголошення вироку та що в ньому кричать невгамовні продавці води."], "p": 327}, {"t": "text", "c": ["Прокуратор почав з того, що запросив первосвященика на балькон, з тим, щоб укритися від нещадної спеки, та Каїфа чемно вибачився й пояснив, що зробити цього не може напередодні свята.", "Пилат накинув каптура на свою вже трохи полисілу голову й повів розмову. Розмова ця велася грецькою."], "p": 328}, {"t": "text", "c": ["Пилат сказав, що він розглянув справу Єшуа Га-Ноцри й ухвалив смертний вирок."], "p": 329}, {"t": "text", "c": ["Отже, на страту, яка має звершитися сьогодні, засуджено трьох розбійників: Дисмаса, Ґестаса, Вар-раввана і, крім того, цього Єшуа Га-Ноцри.", "Перші двоє, що надумали підбурювати народ до бунту проти кесаря, узяті з боєм римською владою, числяться за прокуратором і, отже, про них тут мова не йтиме.", "Останні ж, Вар-равван і Га-Ноцри, схоплені місцевою владою й засуджені Синедріоном.", "Згідно з законом, згідно зі звичаєм одного з цих двох злочинців слід буде відпустити на волю на честь великого свята Пасхи, що настає сьогодні."], "p": 330}, {"t": "text", "c": ["Отож, прокуратор бажає знати, кого з двох злочинців має намір звільнити Синедріон: Вар-раввана чи Га-Ноцри?", "Каїфа схилив голову на знак того, що запитання йому зрозуміле, і відповів:"], "p": 331}, {"t": "text", "c": ["— Синедріон просить звільнити Вар-раввана."], "p": 332}, {"t": "text", "c": ["Прокуратор добре знав, що саме так йому відповість первосвященик, але завдання його полягало в тому, щоб показати, що така відповідь викликає в нього подив."], "p": 333}, {"t": "text", "c": ["Пилат це й зробив з великою майстерністю.", "Брови на погордливому його обличчі підвелися, прокуратор з подивом поглянув первосвященикові просто у вічі."], "p": 334}, {"t": "text", "c": ["— Сказати правду, ця відповідь мене здивувала, — м’яко промовив прокуратор, — боюся, чи немає тут непорозуміння."], "p": 335}, {"t": "text", "c": ["Пилат пояснив.", "Римська влада аніяк не зазіхає на права духовної місцевої влади, первосвященикові це добре відомо, але цього разу наявна очевидна помилка. І у виправленні цієї помилки римська влада, звісно, зацікавлена."], "p": 336}, {"t": "text", "c": ["Справді бо: злочини Вар-раввана та Га-Ноцри аж ніяк не можна порівнювати за тяжкістю.", "Якщо другий, явно божевільна людина, винний у виголошуванні безглуздих слів, що бентежили народ в Єршалаїмі та деяких інших місцях, то перший обтяжений далеко більше. То ще не все, що він дозволив собі прямі заклики до заколоту, він іще вбив стража при спробі брати його.", "Вар-равван незрівнянно небезпечніший, ніж Га-Ноцри."], "p": 337}, {"t": "text", "c": ["З огляду на все викладене прокуратор просить первосвященика переглянути присуд і залишити на свободі того з двох засуджених, хто є менш шкідливим, а таким, без сумніву, є Га-Ноцри.", "Отже?.. Каїфа сказав тихим, але твердим голосом, що Синедріон уважно ознайомився зі справою і вдруге сповіщає, що має намір звільнити Вар-раввана."], "p": 339}, {"t": "text", "c": ["— Як?", "Навіть по моєму клопотанні? Клопотанні того, в особі якого говорить римська влада?", "Первосвященику, повтори утретє."], "p": 340}, {"t": "text", "c": ["— І втретє повідомляю, що звільняємо Вар-раввана, — тихо сказав Каїфа."], "p": 341}, {"t": "text", "c": ["Усьому прийшов край, і говорити вже не було про що.", "Га-Ноцри відходив назавжди, і страшних, лютих болів прокуратора вилікувати нікому; проти них немає засобів, окрім смерти.", "Та не ця думка вразила тепер Пилата.", "Усе та ж незбагненна туга, що вже приходила на бальконі, пройняла усю його істоту.", "Він одразу спробував її пояснити, і пояснення було дивне: невиразно здалося прокураторові, ніби він чогось не договорив із засудженим, а може статися, чогось і не дослухав."], "p": 342}, {"t": "text", "c": ["Пилат прогнав цю думку, і вона відлетіла тієї ж миті, що й прилетіла.", "Вона відлетіла, а туга лишилася нез’ясованою, бо не могла ж її пояснити інша коротка думка, що промайнула неначе блискавка й тієї ж миті згасла: «Безсмертя… прийшло безсмертя…»", "Чиє безсмертя прийшло?", "Цього не збагнув прокуратор, та думка про це загадкове безсмертя змусила його похолонути на осонні."], "p": 343}, {"t": "text", "c": ["— Гаразд, — сказав Пилат, — хай буде так."], "p": 344}, {"t": "text", "c": ["Тут він озирнувся, кинув оком на видимий йому світ і здивувався тій зміні, що настала.", "Зник обтяжений трояндами кущ, зникли кипариси, що обступали горішню терасу, і гранатове дерево, і біла статуя в зелені, та й сама зелень.", "Попливла натомість якась багряна гуща, в ній заколисалися водорості й рушили десь, а разом із ними рушив і сам Пилат.", "Тепер його гнав, душив і пропікав найстрашніший гнів — гнів безсилля."], "p": 345}, {"t": "text", "c": ["— Тісно мені, — вимовив Пилат, — тісно мені! Він холодною вогкою рукою шарпнув клямру з коміра плаща, й та впала на пісок."], "p": 347}, {"t": "text", "c": ["— Сьогодні душно, десь іде гроза, — озвався Каїфа, не зводячи очей з розпашілого обличчя прокуратора та прочуваючи всі муки, які ще будуть згодом.", "«О, який страшний місяць нісан цього року!»", "— Ні, — сказав Пилат, — це не через те, що душно, а тісно мені стало з тобою, Каїфо. — І, звузивши очі, Пилат усміхнувся й додав: — Начувайся, первосвященику."], "p": 348}, {"t": "text", "c": ["Темні очі первосвященика блиснули, і, не згірше ніж раніш прокуратор, він виказав на своєму обличчі подив."], "p": 349}, {"t": "text", "c": ["— Що чую я, прокураторе? — гордовито й спокійно відказав Каїфа. — Ти погрожуєш мені після вже виданого присуду, ухваленого тобою самим?", "Чи може таке бути?", "Ми звикли до того, що римський прокуратор важить слова, перш ніж що-будь сказати.", "Не почув би нас хто, ігемоне?"], "p": 350}, {"t": "text", "c": ["Пилат мертвими очима поглянув на первосвященика і, вишкірившись, зобразив усмішку. — Що ти, первосвященику!", "Хто б іще міг почути нас тепер тут?", "Хіба ж я скидаюся на юного заволоку юродивого, якого сьогодні стратять?", "Чи ж я хлопчик, Каїфо?", "Знаю, що кажу й де кажу.", "Сад в облозі, палац в облозі, так що навіть миша не пролізе крізь жодну шпарину!", "Ба не тільки миша, не пролізе навіть оцей, як його… з міста Киріяту.", "До речі, ти знаєш такого, первосвященику?", "Так… якби такий промкнувся сюди, він гірко пошкодував би за собою, в цьому ти мені, певне, повіриш?", "Отож знай, що не буде тобі, первосвященику, віднині спокою!", "Ні тобі, ні народові твоєму, — і Пилат вказав удалечінь праворуч, туди, де у височині палав храм, — це я тобі кажу — Пилат Понтійський, вершник Золотий Спис!"], "p": 352}, {"t": "text", "c": ["— Знаю, знаю! — безстрашно відповів чорнобородий Каїфа, і очі його блиснули. Він підніс руку до неба й вів далі: — Знає нарід юдейський, що ти ненавидиш його лютою ненавистю, і багато мук йому спричиниш, та зовсім ти його не згубиш!", "Вборонить його Бог!", "Почує нас, почує всемогутній кесар, укриє нас від губителя Пилата!"], "p": 353}, {"t": "text", "c": ["— О ні! — вигукнув Пилат, і що не слово йому ставало дедалі легше й легше: не треба було більше прикидатися, не треба було добирати слів. — Надто багато ти скаржився кесареві на мене, і настав тепер мій час, Каїфо!", "Тепер полетить вістка від мене, та не намісникові до Антіохії і не до Риму, а просто до Капреї, самому імператорові, вістка про те, як ви звісних бунтарів у Єршалаїмі ховаєте від смерти. І не водою із Соломонового ставу, як хотів я задля вашої користи, напуваю я тоді Єршалаім! Ні, не водою!", "Згадай, як довелося мені через вас знімати з мурів щити з вензелями імператора, переміщувати війська, довелось, бачиш, самому приїхати подивитись, що в вас тут діється!", "Пом’яни моє слово, первосвященику. Побачиш ти не одну когорту в Єршалаїмі, ні! Прийде під мури міста повністю леґіон Фульміната, надійде арабська кіннота, тоді почуєш ти гіркий плач і стогін!", "Згадаєш ти тоді врятованого Вар-раввана й пошкодуєш, що послав на смерть філософа з його мирною проповіддю!"], "p": 354}, {"t": "text", "c": ["Лице первосвященика взялося плямами, очі жахтіли.", "Він, так само як прокуратор, осміхнувся, ошкіряючись, і відповів: — Чи віриш ти, прокураторе, сам тому, що оце кажеш?", "Ні, не віриш!", "Не мир, не мир приніс нам зваблювач народу до Єршалаїму, і ти, вершнику, добре це розумієш.", "Ти хотів його відпустити з тим, щоб він збаламутив нарід, з віри познущався й підвів нарід під римські мечі!", "Та я, первосвященик юдейський, доки живий, не дам на наругу віру й захищатиму нарід!", "Ти чуєш, Пилате? — І тут Каїфа грізно підніс руку: — Прислухайся, прокураторе!"], "p": 356}, {"t": "text", "c": ["Каїфа замовк, і прокуратор почув знову неначе гомін моря, що підкочувало до самих мурів саду Ирода Великого.", "Цей гомін піднімався знизу до ніг і до лиця прокуратора.", "А за його спиною, там, за крилами палацу, чулися тривожні суремні сигнали, тяжкий хрускіт сотень ніг, залізне бряжчання, — тут прокуратор збагнув, що римська піхота вже виходить, згідно з його наказом, прямуючи на страшний для бунтарів і розбійників передсмертний парад."], "p": 357}, {"t": "text", "c": ["— Ти чуєш, прокураторе? — тихо повторив первосвященик. — Невже ти скажеш мені, що це все, — тут первосвященик підніс обидві руки, і темний каптур звалився з його голови, — заподіяв жалюгідний розбійник Вар-равван?"], "p": 358}, {"t": "text", "c": ["Прокуратор тильним боком п’ясти руки обтер мокре холодне чоло, поглянув у землю, затим, примружившись у небо, побачив, що розжарена куля безмаль над самою його головою, а тінь Каїфи геть зовсім скулилася біля лев’ячого хвоста, і сказав тихо й байдуже:"], "p": 359}, {"t": "text", "c": ["— Час береться під обіди. Ми захопилися бесідою, а тим часом маємо діяти далі."], "p": 360}, {"t": "text", "c": ["У вишуканих висловах вибачившись перед первосвящеником, він попросив його присісти на лаву в холодку під маґнолією й зачекати, аж він викличе решту осіб, потрібних для останньої короткої наради, і зробить ще одне розпорядження, пов’язане зі стратою."], "p": 361}, {"t": "text", "c": ["Каїфа чемно вклонився, приклавши руку до серця, й залишився в саду, а Пилат повернувся на балькон.", "Там секретареві, що дожидався його, він звелів запросити до саду леґата леґіону, трибуна когорти, а також двох членів Синедріону й начальника храмової варти, які чекали на виклик на наступній долішній терасі саду в круглій альтанці з фонтаном.", "До цього Пилат додав, що зараз вийде й сам, і відійшов усередину палацу."], "p": 362}, {"t": "text", "c": ["Поки секретар збирав нараду, прокуратор у затіненій від сонця темними шторами кімнаті мав побачення з якимось чоловіком, обличчя якого було наполовину затулене каптуром, хоча в кімнаті проміння сонця не могло його непокоїти.", "Побачення це було надзвичайно коротке.", "Прокуратор тихо сказав чоловікові декілька слів, по чому той пішов собі геть, а Пилат через колонаду пройшов у сад."], "p": 363}, {"t": "text", "c": ["Там в присутності усіх, кого він хотів бачити, прокуратор урочисто й сухо потвердив, що ухвалює смертний вирок Єшуа Га-Ноцри, і офіційно запитав членів Синедріону про те, кого із злочинців вони мають охоту залишити в живих.", "Діставши відповідь, що це — Вар-равван, прокуратор сказав:"], "p": 364}, {"t": "text", "c": ["— Дуже добре, — і звелів секретареві відразу занести це до протоколу, стиснув у руці підібрану секретарем з піску клямру й урочисто сказав: — Пора!"], "p": 365}, {"t": "text", "c": ["Тут усі присутні рушили додолу широкими мармуровими сходами між трояндових стін, що точилися дурманливим ароматом, сходячи усе нижче й нижче до палацового муру, до брами, що виводить на великий, гладко забрукований майдан, в кінці якого бовваніли колони та статуї єршалаїмського ристалища."], "p": 366}, {"t": "text", "c": ["Щойно група вийшла з саду на майдан, піднялася на просторий кам’яний поміст, що панував над майданом, Пилат, озираючись крізь примружені повіки, розізнався в обставинах.", "Той простір, який він щойно пройшов, тобто простір від палацового муру до помосту, був порожній, але перед себе Пилат майдану вже не бачив — його з’їв натовп. Він затопив би й самий поміст, і той очищений простір, якби не потрійний ряд себастійських вояків по ліву руку Пилата та вояків ітурейської допоміжної когорти по праву — не стримував його."], "p": 367}, {"t": "text", "c": ["Отже, Пилат піднявся на поміст, машинально стискаючи в кулаку непотрібну клямру й мружачись.", "Мружився прокуратор не через те, що сонце пряжило йому в очі, ні! Він не хотів чогось бачити групу засуджених, котрих, як він це пречудово знав, зараз услід за ним, зводять на поміст."], "p": 368}, {"t": "text", "c": ["Тільки-но білий плащ із багряною підбійкою постав у височині на кам’яному стрімчакові над краєм людського моря, незрячому Пилатові до вух вдарила звукова хвиля: «Га-а-а…»", "Вона почалася негучно, зародившись десь вдалечині коло гіподрома, далі стала громоподібною і, постривавши кілька секунд, стала спадати.", "«Вгледіли мене», — подумав прокуратор.", "Хвиля не дійшла до найнижчої точки й несподівано стала рости і, колишучись, піднялася вище за першу, і на другій хвилі, як на морському валу скипає піна, скипів посвист та окремі, жіночі стогони, вирізнювані через грім.", "«Це їх звели на поміст… — подумав Пилат, — а стогони були від того, що задушили кількох жінок, коли натовп подався вперед»."], "p": 369}, {"t": "text", "c": ["Він відчекав якийсь час, знаючи, що жодною силою годі примусити натовп замовкнути, аж він не видихне усього, що накопичилось йому всередині, і не змовкне сам."], "p": 370}, {"t": "text", "c": ["І коли цей момент настав, прокуратор викинув угору правицю, і останній пошум здмухнуло з натовпу."], "p": 371}, {"t": "text", "c": ["Тоді Пилат щомога набрав гарячого повітря в груди й закричав, і зірваний його голос понесло над тисячами голів:"], "p": 372}, {"t": "text", "c": ["— Іменем кесаря імператора!"], "p": 373}, {"t": "text", "c": ["Тут йому до вух кілька разів вдарив залізний карбований крик — в когортах, зметнувши догори списи й значки, страшно прокричали вояки:"], "p": 374}, {"t": "text", "c": ["— Хай живе кесар!"], "p": 375}, {"t": "text", "c": ["Пилат задер голову й всадив її просто в сонце.", "Під повіками йому спалахнув зелений вогонь, від нього запалав мозок, і над натовпом полетіли хрипкі арамейські слова:"], "p": 376}, {"t": "text", "c": ["— Чотирьох злочинців, заарештованих в Єршалаїмі за вбивства, підбурювання до заколоту та наругу над законом та вірою, засуджено до ганебної страти — повішення на стовпах!", "І ця страта зараз звершиться на Лисій Горі!", "Імена злочинців — Дисмас, Ґестас, Вар-равван і Га-Ноцри.", "Ось вони перед вами!"], "p": 377}, {"t": "text", "c": ["Пилат вказав направо рукою, не бачачи жодних злочинців, але знаючи, що вони там, на місці, де їм належиться бути."], "p": 378}, {"t": "text", "c": ["Натовп відповів протяжним гуком чи то подиву чи то полегкости.", "Коли ж він згас, Пилат вів далі: — Але страчені з них будуть лише троє, оскільки, згідно з законом та звичаєм, на честь свята Пасхи одному з засуджених, на вибір Малого Синедріону та за ухваленням римської влади, великодушний кесар імператор повертає його мерзенне життя!"], "p": 380}, {"t": "text", "c": ["Пилат вигукував слова і водночас слухав, як на зміну гукові йде велика тиша. Тепер ані зітхання, ані шерхоту не долинало до його вух, і навіть настала мить, якої Пилатові здалося, що все навкруги взагалі щезло.", "Ненависне йому місто вмерло, і лише він один стоїть, спалюваний прямовисним промінням, упершись обличчям у небо.", "Пилат ще притримав тишу, а тоді став вигукувати:"], "p": 381}, {"t": "text", "c": ["— Ім’я того, кого зараз при вас відпустять на волю…"], "p": 382}, {"t": "text", "c": ["Він зробив ще одну павзу, затримуючи ім’я, перевіряючи, чи все сказав, тому що знав, що мертве місто воскресне по виголошенні імени щасливця й жодні подальші слова почуті бути не можуть."], "p": 383}, {"t": "text", "c": ["«Усе? — беззвучно прошепотів собі Пилат, — усе.", "Ім’я!»", "І, розкотавши літеру «р» над примовклим містом, він прокричав:"], "p": 384}, {"t": "text", "c": ["— Вар-равван!"], "p": 385}, {"t": "text", "c": ["Тут йому здалося, що сонце, дзеленькнувши, луснуло над ним і залило йому вуха вогнем.", "У цьому вогні буяли ревище, виск, стогін, регіт та посвист."], "p": 386}, {"t": "text", "c": ["Пилат повернувся й пішов помостом назад, до сходів, не дивлячись ні на що, крім кольорових мостин настилу під ногами, щоб не оступитися.", "Він знав, що тепер за його спиною на поміст градом полетять бронзові монети, фініки, що у виючому натовпі люди, тиснучи одне одного, лізуть на плечі, щоб на власні очі побачити диво — як людина, що вже була в лабетах смерти, вирвалася з її лабет! Як леґіонери знімають з нього мотузки, несамохіть завдаючи йому пекучого болю у позвихуваних на допитах руках, як він, наморщуючись та охаючи, все ж всміхається безглуздою божевільною усмішкою."], "p": 387}, {"t": "text", "c": ["Він знав, що в той самий час конвой вже веде до бічних східців трьох із зв’язаними руками, щоб виводити їх на шлях, який провадить на захід, до Лисої Гори.", "Лише опинившись за помостом, у тилу його, Пилат розплющив очі, знаючи, що тепер він у безпеці — бачити засуджених він уже не міг."], "p": 388}, {"t": "text", "c": ["До стогону натовпу, який став вже вщухати, домішались тепер і були виразними пронизливі викрики глашаїв, які вторували одні арамейською, інші грецькою мовами усе те, що прокричав з помосту прокуратор.", "А поза тим, до слуху його долетів дрібний, цоркітний кінський тупіт, що ближчав, і сурма, яка щось коротко й весело прокричала.", "Цим звукам відповіло свердління посвисту хлопчаків із покрівель будинків на вулиці, що виводила з базару на гіподромську площу, і крики «побережись!»"], "p": 389}, {"t": "text", "c": ["Вояк, що самотньо стояв на очищеному просторі майдану зі значком у руці, тривожно змахнув ним, і тоді прокуратор, леґат леґіону, секретар і конвой зупинилися."], "p": 390}, {"t": "text", "c": ["Кавалерійська ала, набираючи щораз ширшого клусу, вилетіла на майдан, щоб перетнути його краєм, оминаючи скопище народу, і провулком попід кам’яним муром, де п’явся виноград, найкоротшим шляхом проскакати до Лисої Гори."], "p": 391}, {"t": "text", "c": ["Летячи клусом, маленький, як хлопчик, темний, як мулат, командир али — сирієць, порівнявшись з Пилатом, щось тонко прокричав і вихопив меча з піхов.", "Лютий вороний змоклий кінь сахнувся, став дибки.", "Вкинувши меча до піхов, командир джиґнув батогом коня по шиї, вирівняв його й поскакав до провулка, переходячи на чвал.", "За ним по троє в ряд полетіли вершники у хмарі куряви, заплигали шпичаки легких бамбукових списів, повз прокуратора майнули обличчя, із весело вишкіреними блискучими зубами, які здавалися особливе засмаглими під білими тюрбанами."], "p": 392}, {"t": "text", "c": ["Здіймаючи до неба куряву, ала увірвалася до провулка, і повз Пилата останнім проскакав вояк із палахкою проти сонця сурмою на спині."], "p": 393}, {"t": "text", "c": ["Затуляючись від куряви рукою й невдоволено наморщуючи обличчя, Пилат рушив далі в напрямку до брами палацового саду, а за ним рушив леґат, секретар і конвой."], "p": 394}, {"t": "text", "c": ["Було близько десятої години ранку."], "p": 395}]}