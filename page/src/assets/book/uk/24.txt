{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 24", "p": 2696}, {"t": "h2", "c": "Вивільнення майстра", "p": 2697}, {"t": "text", "c": ["У спальні Волянда все виявилося, як було перед бальом.", "Волянд у сорочці сидів на постелі, та Гелла вже не розтирала йому ногу, а на столі, там де раніше грали в шахи, накривала до вечері.", "Коров’єв і Азазелло, знявши фраки, сиділи край столу й поряд з ними, звичайно ж, був кіт, що не побажав розлучитися зі своєю краваткою, дарма що вона й перетворилася на справжню ганчірку.", "Маргарита, хитаючись, підійшла до столу й сперлась на нього.", "Тоді Волянд поманив її, як і тоді, до себе й вказав, щоб вона сіла поруч."], "p": 2698}, {"t": "text", "c": ["— Ну що, вас дуже замучили? — спитав Волянд."], "p": 2699}, {"t": "text", "c": ["— О ні, мессіре, — відповіла Маргарита, але ледь чутно."], "p": 2700}, {"t": "text", "c": ["— Ноблес обліж, — зазначив кіт і налив Маргариті якоїсь прозорої рідини до ляфітної склянки."], "p": 2701}, {"t": "text", "c": ["— Це горілка? — кволо запитала Маргарита."], "p": 2702}, {"t": "text", "c": ["Кіт підскочив на стільці з образи."], "p": 2703}, {"t": "text", "c": ["— Згляньтеся, королево, — прохарчав він, — невже ж я дозволив би собі налити дамі горілки?", "Це щирий спирт!"], "p": 2704}, {"t": "text", "c": ["Маргарита всміхнулася й зробила спробу відсунути від себе склянку."], "p": 2705}, {"t": "text", "c": ["— Сміло пийте, — сказав Волянд і Маргарита відразу узяла склянку в руки.", "— Гелло, сідай, — наказав Волянд і пояснив Маргариті: — Ніч повні — святкова ніч, і я вечеряю в тісній компанії наближених та слуг.", "Отже, як ви себе почуваєте?", "Як пройшов цей втомливий баль?"], "p": 2706}, {"t": "text", "c": ["— Потрясенно! — затріщав Коров’єв. — Усі зачаровані, закохані, розчавлені! Скільки такту, скільки вміння, чарівности та шарму!"], "p": 2707}, {"t": "text", "c": ["Волянд мовчки підніс склянку й почаркувався з Маргаритою.", "Маргарита покірно випила, думаючи, що отут їй і буде капець од спирту.", "Та нічого прикрого не сталося. Живе тепло потекло їй по животі, щось м’яко вдарило в потилицю, повернулися сили, немовби вона прокинулась після тривалого освіжного сну, крім того, відчула вовчий голод.", "І на згадку про те, що вона не їла нічого з учорашнього вечора, він ще більше посилився. Вона стала жерцем ковтати ікру."], "p": 2708}, {"t": "text", "c": ["Бегемот укроїв скибу ананаса, посолив його, поперчив, з’їв, а потому так хвацько хильнув другу чарку спирту, що всі зааплодували."], "p": 2709}, {"t": "text", "c": ["Після другої чарки, випитої Маргаритою, свічки в канделябрах розпломенілися яскравіше, й у коминку додалося вогню.", "Жодного сп’яніння Маргарита не відчула. Кусаючи білими зубами м’ясо, Маргарита ласувала соком, що тік із нього, й водночас дивилася, як Бегемот намазує гірчицею устрицю."], "p": 2710}, {"t": "text", "c": ["— Ти ще винограду зверху поклади, — тихо сказала Гелла, пхнувши в бік кота."], "p": 2711}, {"t": "text", "c": ["— Просив би мене не вчити, — відповів Бегемот, — випадало сидіти за столом, не бійтеся, нераз випадало!"], "p": 2712}, {"t": "text", "c": ["— Ах, як приємно вечеряти отак, при коминку, по-простому, — бряжчав Коров’єв, — у тісному колі…"], "p": 2713}, {"t": "text", "c": ["— Ні, Фаґоте, — заперечував кіт, — баль має свою чарівність та розмах."], "p": 2714}, {"t": "text", "c": ["— Жодної чарівности в ньому немає й розмаху теж, а ці блазенські ведмеді, а також тигри в барі своїм риком мало не довели мене до міґрені, — сказав Волянд."], "p": 2715}, {"t": "text", "c": ["— Слухаюсь, мессіре, — сказав кіт, — якщо ви вважаєте, що немає розмаху, то й я негайно стану додержуватись такої ж думки."], "p": 2716}, {"t": "text", "c": ["— Ти диви! — відповів на це Волянд."], "p": 2717}, {"t": "text", "c": ["— Я пожартував, — сумирно сказав кіт, — а щодо тигрів, то я звелю їх засмажити."], "p": 2718}, {"t": "text", "c": ["— Тигрів не можна їсти, — сказала Гелла."], "p": 2719}, {"t": "text", "c": ["— Ви так гадаєте?", "Тоді прошу послухати, — озвався кіт і, мружачись з розкошів, розповів про те, як одного разу він поневірявся протягом дев’ятнадцяти днів у пустелі й єдине, чим він живився, було м’ясо забитого ним тигра.", "Усі зацікавлено вислухали цю захопливу розповідь, а коли Бегемот закінчив його, усі хором вигукнули: — Брехня!"], "p": 2721}, {"t": "text", "c": ["— Найцікавішим за усе в цій брехні є те, — сказав Волянд, — що вона — брехня від першого до останнього слова."], "p": 2722}, {"t": "text", "c": ["— Ах так? Брехня? — вигукнув кіт, і всі подумали, що він стане протестувати, але він лиш тихо сказав: — Історія розсудить нас."], "p": 2723}, {"t": "text", "c": ["— А скажіть, — звернулася Марго, пожвавлена після горілки, до Азазелла, — ви його застрелили, цього колишнього барона?"], "p": 2724}, {"t": "text", "c": ["— Натурально, — відповів Азазелло, — як це було його не застрелити?", "Його доконче слід застрелити."], "p": 2725}, {"t": "text", "c": ["— Я так схвилювалася! — вигукнула Маргарита. — Це сталося так несподівано."], "p": 2726}, {"t": "text", "c": ["— Нічого в цьому немає несподіваного, — заперечив Азазелло, а Коров’єв заскиглив та занив:"], "p": 2727}, {"t": "text", "c": ["— Як це не хвилюватися?", "Мені самому жижки затрусилися!", "Бух! Раз! Барон набік!"], "p": 2728}, {"t": "text", "c": ["— Зі мною мало істерика не сталася, — додав кіт, облизуючи ложку з ікрою."], "p": 2729}, {"t": "text", "c": ["— От чого не можу збагнути, — казала Маргарита, й золоті іскри від кришталю скакали їй в очах, — невже знадвору не було чути музики та й взагалі гуркоту цього балю?"], "p": 2730}, {"t": "text", "c": ["— Авжеж не було чути, королево, — пояснив Коров’єв, — це треба робити так, щоб не було чути.", "Це ретельніше треба робити."], "p": 2731}, {"t": "text", "c": ["— Ну так, ну так… Таж річ у тому, що той чоловік на сходах… От як ми проходили з Азазеллом… І другий біля під’їзду… Я думаю, що він стежив за вашою квартирою… — Так, так! — кричав Коров’єв. — Так, дорога Маргарито Миколаївно!", "Ви підкріплюєте мої підозри.", "Так, він стежив за квартирою.", "Я й сам узяв був його за роззявкуватого приват-доцента чи то закоханого, що марудиться на сходах. Ба ні, ні! Щось гнітило моє серце! Ах!", "Він стежив за квартирою!", "І другий в під’їзді теж!", "І той, що був у підворітті, так само!"], "p": 2733}, {"t": "text", "c": ["— А от цікаво, як нас прийдуть арештувати? — спитала Маргарита."], "p": 2734}, {"t": "text", "c": ["— Неодмінно прийдуть, чарівна королево, неодмінно! — відповідав Коров’єв — Чує серце, що прийдуть.", "Не зараз, звичайно, але свого часу обов’язково прийдуть. Та, гадаю, нічого цікавого не буде."], "p": 2735}, {"t": "text", "c": ["— Ах, як я схвилювалася, коли цей барон впав, — казала Маргарита, яка, очевидно, досі переживала вбивство, яке вона бачила вперше на віку.", "— Ви, певно, добре стріляєте?"], "p": 2736}, {"t": "text", "c": ["— Підхоже, — відповів Азазелло."], "p": 2737}, {"t": "text", "c": ["— А на скільки кроків? — поставила Маргарита не зовсім ясне запитання."], "p": 2738}, {"t": "text", "c": ["— У що, залежно від того, — резонно відповів Азазелло, — одна річ вцілити молотком у шибку критикові Латунському і зовсім інша річ — йому ж у серце."], "p": 2739}, {"t": "text", "c": ["— У серце! — вигукувала Маргарита, чомусь беручись за своє серце. — У серце! — повторила вона глухим голосом."], "p": 2740}, {"t": "text", "c": ["— Що це за критик Латунський? — спитав Волянд, примружуючись на Маргариту."], "p": 2741}, {"t": "text", "c": ["Азазелло, Коров’єв та Бегемот якось сором’язливо похнюпилися, а Маргарита відповіла, червоніючи:"], "p": 2742}, {"t": "text", "c": ["— Є один такий критик.", "Я сьогодні увечері рознесла усю його квартиру."], "p": 2743}, {"t": "text", "c": ["— Оттак-пак! А навіщо ж?"], "p": 2744}, {"t": "text", "c": ["— Він, мессіре, — пояснила Маргарита, — згубив одного майстра."], "p": 2745}, {"t": "text", "c": ["— Та самій-бо навіщо ж було труждатися? — спитав Волянд."], "p": 2746}, {"t": "text", "c": ["— Дозвольте мені, мессіре, — скрикнув радісно кіт, зіскакуючи."], "p": 2747}, {"t": "text", "c": ["— Та сиди ти, — буркнув Азазелло, підносячись, — я сам зараз з’їжджу…"], "p": 2748}, {"t": "text", "c": ["— Ні! — вигукнула Маргарита. — Ні, благаю вас, мессіре, не треба цього."], "p": 2749}, {"t": "text", "c": ["— Воля ваша, воля ваша, — відповів Волянд, а Азазелло сів на своє місце."], "p": 2750}, {"t": "text", "c": ["— То на чому ж ми пак зупинилися, дорогоцінна королево Маргарито? — казав Коров’єв. — Ах так, серце.", "У серце він влучає, — Коров’єв простяг свого довгого пальця в напрямі Азазелла, — на вибір, у будь-яке передсердя або в будь-який шлуночок."], "p": 2751}, {"t": "text", "c": ["Маргарита не зразу збагнула, а збагнувши, вигукнула здивовано: — То вони ж закриті!"], "p": 2753}, {"t": "text", "c": ["— Дорога, — деренчав Коров’єв, — у тому ж то й штука, що закриті! У тім-бо й уся сіль!", "А у відкритий предмет може вцілити й аби-хто! Коров’єв витяг з шухляди сімку вино, подав її Маргариті, попрохавши позначити нігтем одне з вічок.", "Маргарита позначила кутове верхнє праве.", "Гелла сховала карту під подушку, крикнувши: — Готове!"], "p": 2756}, {"t": "text", "c": ["Азазелло, який сидів, обернувшись від подушки, витяг з кишені фрачних штанів чорного автоматичного пістолета, поклав дуло його на плече і, не повертаючись до ліжка, стрелив, викликавши веселий переляк в Маргарити.", "З-під простреленої подушки витягли сімку. Помічене Маргаритою вічко було пробито."], "p": 2757}, {"t": "text", "c": ["— Не бажала б я стрітися з вами, коли в руках ваших револьвер, — кокетливо зиркаючи на Азазелла, сказала Маргарита.", "Вона мала пристрасть до усіх людей, що роблять будь-що першоклясно."], "p": 2758}, {"t": "text", "c": ["— Найдорожча королево, — пищав Коров’єв, — я нікому не раджу стрітися з ним, навіть як він не матиме жодного револьвера в руках!", "Даю слово колишнього реґента та заспівача, що ніхто не поздоровив би того, хто стрівся."], "p": 2759}, {"t": "text", "c": ["Кіт сидів похнюпившись під час досліду зі стріляниною і раптом заявив: — Беруся перевершити рекорд із сімкою."], "p": 2761}, {"t": "text", "c": ["Азазелло у відповідь щось прогарчав.", "Та кіт був упертий і зажадав не одного, а двох револьверів.", "Азазелло дістав другого револьвера з другої задньої кишені штанів і разом із першим, презирливо кривлячи рота, простягнув їх хвалькові.", "Намітили два вічка на сімці.", "Кіт довго лаштувався, відвернувшись від подушки.", "Маргарита сиділа, заткнувши пальцями вуха, і дивилася на сову, що куняла на коминковій полиці.", "Кіт стрелив з обох револьверів, після чого зразу ж верескнула Гелла, вбита сова впала з коминка, і розбитий годинник став.", "Гелла, в якої права рука була закривавлена, з виттям вчепилася в шерсть котові, а він їй на відповіт у коси, й вони, звившись у клубок, покотилися підлогою.", "Один з келихів впав зі столу й розбився."], "p": 2762}, {"t": "text", "c": ["— Відтягніть від мене оскаженілу чортівку! — підвивав кіт, відбиваючись від Гелли, яка сиділа на ньому верхи.", "Задирак розтягли, Коров’єв хукнув на прострелений палець Гелли, і той загоївся."], "p": 2763}, {"t": "text", "c": ["— Я не можу стріляти, як говорять під руку! — кричав Бегемот і намагався приладнати на місце видертий йому зі спини здоровенний жмут шерсти."], "p": 2764}, {"t": "text", "c": ["— Б’юся об заклад, — сказав Волянд, усміхаючись Маргариті, — що він втяв цю штуку навмисне. Він стріляє порядно."], "p": 2765}, {"t": "text", "c": ["Гелла з котом примирилися, й на знак цього примирення вони поцілувалися.", "Дістали з-під подушки карту, перевірили.", "Жодне вічко, крім того, простреленого Азазеллом, не було зачеплено."], "p": 2766}, {"t": "text", "c": ["— Цього не може бути, — торочив кіт, дивлячись крізь карту на світло канделябра."], "p": 2767}, {"t": "text", "c": ["Весела вечеря тривала.", "Свічки опливали в канделябрах, кімнатою хвилями ширилося сухе, духмяне тепло від коминка.", "Наїдену Маргариту обійняло почуття блаженства. Вона дивилася, як сиві кільця від сигари Азазелла пливли до коминка та як кіт ловить їх на кінець шпаги.", "Їй ніде не хтілося йти, хоча й було, на її розрахунки, вже пізно. Судячи з усього, час добігав шостої рано.", "Скориставши з павзи, Маргарита звернулася до Волянда й боязко сказала: — Мені, мабуть, чи не пора?.. Пізно…"], "p": 2769}, {"t": "text", "c": ["— Де це ви так поспішаєте? — спитав Волянд ввічливо, але сухувато.", "Інші промовчали, удаючи, ніби захоплені сигарними димними кільцями."], "p": 2770}, {"t": "text", "c": ["— Так, пора, — зовсім знітившись від цього, повторила Маргарита й обернулась, ніби шукаючи накидки чи плаща, її голизна раптово стала ніяковити її. Вона підвелася з-за столу.", "Волянд мовчки зняв з ліжка свого витертого й засаленого шляфрока, а Коров’єв накинув його Маргариті на плечі."], "p": 2771}, {"t": "text", "c": ["— Дякую вам, мессіре, — ледь чутно сказала Маргарита й питально поглянула на Волянда. Той у відповідь усміхнувся їй чемно й байдужно. Чорна туга якось нараз підкотила під серце Маргариті.", "Вона почула себе ошуканою.", "Жодної нагороди за усі її послуги на балю ніхто, здається, не збирався їй пропонувати, як ніхто її й не утримував.", "А тим часом їй притьмом ясно було, що йти їй звідси більше ніде.", "Швидкоплинна думка про те, що доведеться повернутися до вілли, викликала в ній внутрішній вибух відчаю.", "Попрохати, либонь, самій, як спокусливо радив Азазелло в Олександрівському саду?", "«Ні, нізащо», — сказала вона собі."], "p": 2772}, {"t": "text", "c": ["— На все добре, мессіре, — вимовила вона уголос, а сама подумала: «Тільки б вибратися звідси, а там я вже добіжу до річки та втоплюсь»."], "p": 2773}, {"t": "text", "c": ["— Сядьте-но, — раптом владно сказав Волянд.", "Маргарита перемінилася на лиці й сіла.", "— Може, хочете що сказати на прощання?"], "p": 2774}, {"t": "text", "c": ["— Ні, нічого, мессіре, — з гідністю відказала Маргарита, — окрім того, що якщо я усе ще потрібна вам, то ладна охоче виконати усе, що вам буде завгодно.", "Я нітрохи не втомилася й дуже веселилася на балю.", "Тож якби він тривав і далі, я радо надала б моє коліно для того, щоб до нього прикладалися тисячі шибеників та душогубів, — Маргарита дивилася на Волянда, немов крізь завісу, очі її сповнювались сльозами."], "p": 2775}, {"t": "text", "c": ["— Запевне так!", "Маєте цілковиту рацію! — лунко і страшно прокричав Волянд. — Так воно й треба!"], "p": 2776}, {"t": "text", "c": ["— Так воно й треба! — ніби луна, повторив почет Волянда."], "p": 2777}, {"t": "text", "c": ["— Ми вас випробовували, — вів далі Волянд, — ніколи й нічого не просіть!", "Ніколи й нічого, найпаче в тих, хто дужчий від вас.", "Самі запропонують і самі все дадуть.", "Сідайте, гордовита жінко. — Волянд зірвав тяжкий шляфрок з Маргарити, і вона опинилась сівши поруч із ним на постелі.", "— Отже, Марго, — вів далі Волянд, пом’якшуючи свій голос, — чого ви хочете за те, що сьогодні були в мене за хазяйку?", "Чого бажаєте за те, що провели цей баль голою?", "У що цінуєте ваше коліно?", "Якими є збитки від моїх гостей, яких ви зараз найменували шибениками?", "Кажіть!", "І тепер вже кажіть без церемоній: бо ж запропонував я сам."], "p": 2778}, {"t": "text", "c": ["Серце Маргарити загупало, вона тяжко зітхнула, стала міркувати щось."], "p": 2779}, {"t": "text", "c": ["— Ну ж бо, сміливіше! — заохочував Волянд. — Будіть свою фантазію, приострожуйте її!", "Вже сама присутність при вбивстві цього скінченого негідника-барона варта того, щоб людину нагородили, особливо ж якщо ця людина — жінка.", "Отож?"], "p": 2780}, {"t": "text", "c": ["Дух забило Маргариті, й вона вже мала вимовити заповітні та виплекані в душі слова, як раптом зблідла, розтулила рота й витріщила очі.", "«Фрида!", "Фрида!", "Фрида! — прокричав їй у вухах чийсь настирний, благальний голос. — Мене звати Фрида!» — І Маргарита, затинаючись словами, промовила:"], "p": 2781}, {"t": "text", "c": ["— То я, отже… можу попрохати… про одну річ?"], "p": 2782}, {"t": "text", "c": ["— Вимагати, вимагати, моя донно, — відповідав Волянд, — усміхаючись із розумінням, — вимагати однієї речі."], "p": 2783}, {"t": "text", "c": ["Ах, як метко й виразно Волянд підкреслив, повторюючи слова самої Маргарити — «однієї речі»!"], "p": 2784}, {"t": "text", "c": ["Маргарита зітхнула ще раз і сказала:"], "p": 2785}, {"t": "text", "c": ["— Я хочу, щоб Фриді перестали подавати ту хустинку, якою вона задушила свою дитину."], "p": 2786}, {"t": "text", "c": ["Кіт звів очі до неба й шумливо зітхнув, але нічого не сказав, видно, пам’ятаючи накручене на балю вухо."], "p": 2787}, {"t": "text", "c": ["— З огляду на те, — промовив Волянд, всміхнувшись, — що можливість одержання вами хабара від цієї дурки Фриди цілком, звісно, виключається — воно було б несумісним із вашою королівською гідністю, — я вже й не знаю, що робити.", "Зостається, мабуть, чи не одне — завести ганчір’я й позатикати ним усі шпарини моєї спальні."], "p": 2788}, {"t": "text", "c": ["— Ви про що кажете, мессіре? — здивувалася Маргарита, вислухавши ці справді незрозумілі слова."], "p": 2789}, {"t": "text", "c": ["— Цілком з вами згоден, мессіре, — втрутився до розмови кіт, — саме ганчір’ям! — і спересердя кіт стукнув лапою по столі."], "p": 2790}, {"t": "text", "c": ["— Я про милосердя кажу, — пояснив свої слова Волянд, не зводячи з Маргарити вогняного ока. — Геть несподівано й підступно воно, бува, пролазить крізь найдрібніші шпаринки.", "Отож я й кажу про ганчір’я."], "p": 2791}, {"t": "text", "c": ["— І я про те саме кажу! — вигукнув кіт і про всяк випадок відхилився від Маргарити, прикривши вимазаними рожевим кремом лапами свої гострі вуха."], "p": 2792}, {"t": "text", "c": ["— Ану геть звідси, — сказав йому Волянд."], "p": 2793}, {"t": "text", "c": ["— Я ще кави не пив, — відповів кіт, — де б оце я пішов?", "Невже ж, мессіре, святкової ночі гостей за столом розділяють на два ґатунки?", "Одні — першої, а другі, як каже цей сумний скнара-буфетник, другої свіжости?"], "p": 2794}, {"t": "text", "c": ["— Цить, — наказав йому Волянд і, звернувшись до Маргарити, запитав: — Ви, судячи з усього, людина виняткової доброти?", "Цнотлива людина?"], "p": 2795}, {"t": "text", "c": ["— Ні, — з силою відповіла Маргарита, — я знаю, що з вами можна розмовляти лише відверто, і відверто вам скажу: я легковажна людина.", "Я попрохала вас за Фриду тільки тому, що мала необачність подати їй тверду надію.", "Вона жде, мессіре, вона вірить у мою міць.", "І якщо вона зостане обманутою, я потраплю в жахітне становище. Я не матиму спокою усе моє життя.", "Нічого не вдієш! Так вже вийшло."], "p": 2796}, {"t": "text", "c": ["— А, — сказав Волянд, — це зрозуміло."], "p": 2797}, {"t": "text", "c": ["— То ви зробите це? — тихо запитала Маргарита."], "p": 2798}, {"t": "text", "c": ["— Ні в якому разі, — відповів Волянд, — річ у тім, люба королево, що тут сталася невелика плутанина.", "Кожне відомство має робити свої справи.", "Не заперечую, наші можливості доволі великі, вони далеко більші, аніж гадають декотрі, не дуже прозорливі люди…"], "p": 2799}, {"t": "text", "c": ["— Та вже ж, куди більші, — не втерпів і докинув кіт, який, видно, пишався цими можливостями."], "p": 2800}, {"t": "text", "c": ["— Ану цить, чорт тебе забирай! — сказав йому Волянд і повів далі, звертаючись до Маргарити: — Але просто, який сенс у тому, щоб робити те, що належить робити іншому, як я сказав, відомству?", "Отже, я цього не робитиму, а ви зробите самі. — А чи ж на моє вийде?"], "p": 2802}, {"t": "text", "c": ["Азазелло іронічно скосив полуднє око на Маргариту й непомітно покрутив рудою головою й пирхнув."], "p": 2803}, {"t": "text", "c": ["— Та робіть же, от морока, — пробурмотів Волянд і, покрутивши глобуса, став вдивлятися в якийсь деталь на ньому, очевидно, пильнуючи й іншої справи під час розмови з Маргаритою."], "p": 2804}, {"t": "text", "c": ["— Ану бо, Фридо… — підказав Коров’єв."], "p": 2805}, {"t": "text", "c": ["— Фридо! — пронизливо крикнула Маргарита."], "p": 2806}, {"t": "text", "c": ["Двері розчахнулися, й пелехата, гола, та вже без усяких слідів хмелю жінка з шаленими очима вбігла до кімнати й простягла руки до Маргарити, а та сказала велично: — Тобі прощають.", "Не будуть більше подавати носовика."], "p": 2808}, {"t": "text", "c": ["Почувся зойк Фриди, вона впала на підлогу ницьма й простерлася крижем перед Маргаритою.", "Волянд змахнув рукою, і Фрида зникла з очей."], "p": 2809}, {"t": "text", "c": ["— Дякую вам, прощавайте, — сказала Маргарита й підвелася."], "p": 2810}, {"t": "text", "c": ["— Ну що ж, Бегемоте, — промовив Волянд, — не будемо зискувати на вчинку непрактичної людини в святкову ніч, — він повернувся до Маргарити, — отже, це не важить, я ж бо нічого не робив.", "Чого ви хочете для себе?"], "p": 2811}, {"t": "text", "c": ["Запала мовчанка, і перервав її Коров’єв, який зашепотів до вуха Маргариті:"], "p": 2812}, {"t": "text", "c": ["— Алмазна донно, цього разу раджу вам бути більш розважливою!", "Бо ж фортуна може й вислизнути!"], "p": 2813}, {"t": "text", "c": ["— Я хочу, щоб мені зараз, цієї ж миті, повернули мого коханця, майстра, — сказала Маргарита, й обличчя їй спотворилося судомою."], "p": 2814}, {"t": "text", "c": ["Тут до кімнати увірвався вітер, аж полум’я свічок у канделябрах лягло, тяжка завіса на вікні відсунулася, розчахнулося вікно, й у далекій височині відкрився повний, але не досвітній, а опівнічний, місяць.", "Від підвіконня на підлогу лягла зеленкувата стяга нічного світла, й у ній з’явився нічний Івасиків гість, що називав себе майстром.", "Він був у своєму шпитальному вбранні — в халаті, пантофлях та чорній шапочці, з якою не розлучався.", "Неголене обличчя його сіпалося ґримасами, він божевільно-лякливо косився на вогні свічок, а місячний потік нуртував округ нього. Маргарита відразу впізнала його, простогнала, сплеснула руками й підбігла до нього. Вона цілувала йому чоло, губи, тулилася до колючої щоки, довго стримувані сльози тепер бігли цівками її лицем.", "Вона вимовляла тільки одне слово, безтямно повторюючи його: — Ти… ти… ти…"], "p": 2817}, {"t": "text", "c": ["Майстер відсторонив її від себе і глухо сказав: — Не плач, Марго, не край мого серця. Я тяжко хворий. — Він вхопився за підвіконня рукою, немовби збираючись скочити на нього й бігти, вищирив зуби, вдивляючись у сидячих, і закричав: — Мені страшно, Марго! Мені знову почалися галюцинації."], "p": 2819}, {"t": "text", "c": ["Ридання душили Маргариту, вона шепотіла, затинаючись словами:"], "p": 2820}, {"t": "text", "c": ["— Ні, ні, ні, не бійся нічого! Я з тобою! Я з тобою!"], "p": 2821}, {"t": "text", "c": ["Коров’єв спритно й непомітно підіпхнув майстрові стільця, і той опустився на нього, а Маргарита впала на коліна, притулилася збоку хворого й так принишкла.", "У своєму збентеженні вона не зауважила, що її голизна якось раптово скінчилася, на ній тепер був шовковий чорний плащ.", "Хворий похилив голову й став дивитися в землю понурими хворими очима. — Так, — промовив по мовчанні Волянд, — його добре викінчили.", "— Він наказав Коров’єву: — Дай-но, лицарю, цій людині чогось випити."], "p": 2823}, {"t": "text", "c": ["Маргарита умовляла майстра тремтливим голосом: — Випий, випий.", "Ти боїшся?", "Ні, ні, вір мені, що тобі допоможуть."], "p": 2825}, {"t": "text", "c": ["Недужий узяв склянку й випив те, що було в ній, але рука його сіпнулася, і спорожніла склянка розбилася біля його ніг."], "p": 2826}, {"t": "text", "c": ["— На щастя!", "На щастя! — зашепотів Коров’єв Маргариті. — Дивіться, він вже приходить до тями."], "p": 2827}, {"t": "text", "c": ["І правда, очі хворого стали вже не такими дикими та неспокійними."], "p": 2828}, {"t": "text", "c": ["— Але це ти, Марго? — запитав місячний гість."], "p": 2829}, {"t": "text", "c": ["— Авжеж це я, це я, — відповіла Маргарита."], "p": 2830}, {"t": "text", "c": ["— Іще! — наказав Волянд."], "p": 2831}, {"t": "text", "c": ["Після того, як майстер вихилив другу склянку, його очі стали живими й притомними."], "p": 2832}, {"t": "text", "c": ["— Ну, оце вже інша мова, — сказав Волянд примружуючись, — тепер поговоримо.", "Хто ви такий?"], "p": 2833}, {"t": "text", "c": ["— Я тепер ніхто, — відповів майстер, і усмішка скривила йому обличчя."], "p": 2834}, {"t": "text", "c": ["— Звідки оце ви?"], "p": 2835}, {"t": "text", "c": ["— З дому скорботи.", "Я — душевнохворий, — відповів прибулий."], "p": 2836}, {"t": "text", "c": ["Цих слів Маргарита не знесла й заплакала знову.", "Потім, утерши очі, вона вигукнула:"], "p": 2837}, {"t": "text", "c": ["— Жахливі слова! Жахливі слова!", "Він майстер, мессіре, я вас попереджаю про це.", "Вилікуйте його, він вартий того."], "p": 2838}, {"t": "text", "c": ["— Ви знаєте, з ким ви тепер говорите, — спитав прибулого Волянд, — в кого ви є?"], "p": 2839}, {"t": "text", "c": ["— Знаю, — відповів майстер, — моїм сусідом у божевільні був цей хлопець, Іван Бездомний. Він розповів мені про вас."], "p": 2840}, {"t": "text", "c": ["— Авжеж, авжеж, — озвався Волянд, — я мав приємність зустрітися з цим молодим чоловіком на Патріярших ставах.", "Він мене самого мало не звів з глузду, доводячи мені, що мене не існує!", "Та ви ж бо вірите, що це справді я?"], "p": 2841}, {"t": "text", "c": ["— Доводиться вірити, — сказав прибулий, — та, звичайно, багато спокійніше було б вважати вас виплодом галюцинації.", "Вибачте мені, — схаменувшись, додав майстер."], "p": 2842}, {"t": "text", "c": ["— Ну що ж, як спокійніше, то й вважайте, — чемно відповів Волянд."], "p": 2843}, {"t": "text", "c": ["— Ні, ні, — злякано казала Маргарита й торсала майстра за плече. — Опам’ятайся!", "Перед тобою насправді він!"], "p": 2844}, {"t": "text", "c": ["Кіт утрутився й тут."], "p": 2845}, {"t": "text", "c": ["— А я й правда скидаюся на галюцинацію.", "Зверніть увагу на мій профіль у місячному світлі. — Кіт поліз до місячного стовпа й хотів щось іще казати, та його попросили замовкнути, й він, відповівши: — Гаразд, гаразд, ладен мовчати.", "Буду мовчазною галюцинацією, — замовк."], "p": 2846}, {"t": "text", "c": ["— А скажіть, чому Маргарита називає вас майстром? — запитав Волянд."], "p": 2847}, {"t": "text", "c": ["Той посміхнувся й сказав:"], "p": 2848}, {"t": "text", "c": ["— Даруйте їй цю слабкість.", "Вона занадто високої думки про той роман, що я написав."], "p": 2849}, {"t": "text", "c": ["— Про що роман?"], "p": 2850}, {"t": "text", "c": ["— Роман про Понтія Пилата."], "p": 2851}, {"t": "text", "c": ["Тут знову заколисалися й заскакали язички свічок, забряжчав посуд на столі, Волянд розсміявся громовим сміхом, але нікого не настрахав і сміхом цим не здивував.", "Бегемот чомусь зааплодував."], "p": 2852}, {"t": "text", "c": ["— Про що, про що? Про кого? — промовив Волянд, переставши сміятися. — Оце тепер?", "Це дивовижно!", "І ви не могли знайти іншої теми? Дайте-но подивитись, — Волянд простяг руку долонею догори."], "p": 2853}, {"t": "text", "c": ["— Я, на жаль, не можу цього зробити, — відповів майстер, — тому що я спалив його в грубі."], "p": 2854}, {"t": "text", "c": ["— Даруйте, не повірю, — відповів Волянд, — такого бути не може. Рукописи не горять. — Він обернувся до Бегемота й сказав: — Ану ж, Бегемоте, дай-но сюди романа."], "p": 2855}, {"t": "text", "c": ["Кіт миттю зіскочив зі стільця, і всі побачили, що він сидів на грубому стосі рукописів.", "Верхній примірник кіт з уклоном подав Воляндові.", "Маргарита затремтіла й закричала, хвилюючись знову до сліз: — Ось він, рукопис!", "Ось він!"], "p": 2857}, {"t": "text", "c": ["Вона кинулася до Волянда і в запалі додала: — Всесильний! Всесильний! Волянд узяв до рук поданий йому примірник, повернув його, відклав убік і мовчки, без усмішки, утупився в майстра.", "Та той невідь-чого запав у тугу та неспокій, підвівся зі стільця, заламав руки і, звертаючись до далекого місяця, здригаючись, став бурмотіти:"], "p": 2860}, {"t": "text", "c": ["— І вночі при місяці мені немає спокою… Навіщо стривожили мене?", "О боги, боги…"], "p": 2861}, {"t": "text", "c": ["Маргарита вчепилася в шпитальний халат, притулилася до нього й сама стала бурмотіти в зажурі та в сльозах:"], "p": 2862}, {"t": "text", "c": ["— Боже, чого ж тобі не помагають ліки?"], "p": 2863}, {"t": "text", "c": ["— Нічого, нічого, нічого, — шепотів Коров’єв, звиваючись коло майстра, — нічого, нічого…", "Ще стаканчика, і я з вами за компанію…"], "p": 2864}, {"t": "text", "c": ["І стаканчик підмигнув, блиснув у місячному світлі, і підміг той стаканчик.", "Майстра всадовили на місце, і обличчя хворого набуло спокійного виразу."], "p": 2865}, {"t": "text", "c": ["— Ну, тепер усе ясно, — сказав Волянд і постукав довгим пальцем по рукописі."], "p": 2866}, {"t": "text", "c": ["— Цілком ясно, — потвердив кіт, забувши свою обіцянку бути мовчазною галюцинацією, — тепер головна лінія цього опусу ясна мені наскрізь.", "Що ти кажеш, Азазелло? — звернувся він до мовчазного Азазелла."], "p": 2867}, {"t": "text", "c": ["— Я кажу, — прогугнявив той, — що тебе добре було б утопити."], "p": 2868}, {"t": "text", "c": ["— Будь милосердим, Азазелло, — відповів йому кіт, — і не наводь мого повелителя на цю думку.", "Повір мені, що всякої ночі я з’являвся б до тебе в тих самих місячних шатах, що й бідний майстер, і кивав би тобі і манив би тебе за собою.", "Як воно б тобі малося, о Азазелло?"], "p": 2869}, {"t": "text", "c": ["— А ну ж, Маргарито, — знову вступив до розмови Волянд, — кажіть-но все, що вам потрібно? Очі Маргариті спалахнули, і вона благально звернулася до Волянда: — Дозвольте мені з ним пошушукатися?"], "p": 2872}, {"t": "text", "c": ["Волянд кивнув головою, і Маргарита, припавши до вуха майстра, щось пошепотіла йому.", "Чути було, як той відповів їй: — Ні, пізно.", "Нічого більше не хочу від життя. Крім того, щоб бачити тебе.", "Та тобі знову раджу — полиш мене. Ти загинеш зі мною."], "p": 2874}, {"t": "text", "c": ["— Ні, не полишу, — відповіла Маргарита й звернулася до Волянда: — Прошу знову повернути нас до підвалу в провулку на Арбаті, й щоб лямпа засвітилась, і щоб усе стало, як було."], "p": 2875}, {"t": "text", "c": ["Тут майстер засміявся і, оповивши давно розпущену кучеряву голову Маргарити, сказав: — Ах, не слухайте бідну жінку, мессіре.", "У цьому підвалі давно вже живе інша людина, і взагалі не буває, щоб усе стало, як було. — Він притулився щокою до голови своєї подруги, обійняв Маргариту й став бурмотіти: — Бідолашна, бідолашна…"], "p": 2877}, {"t": "text", "c": ["— Не буває, кажете? — сказав Волянд, — Це так.", "Та ми спробуємо. — І він сказав: — Азазелло!"], "p": 2878}, {"t": "text", "c": ["Тієї ж миті зі стелі звалився на підлогу розгублений та близький до нестями громадянин в самій білизні, та чомусь із валізкою в руці та в кепці. Зі страху цей чоловік тремтів й присідав."], "p": 2879}, {"t": "text", "c": ["— Могарич? — спитав Азазелло зваленого з неба."], "p": 2880}, {"t": "text", "c": ["— Альоїзій Могарич, — відповів той, здригаючись."], "p": 2881}, {"t": "text", "c": ["— Це ви, прочитавши статтю Латунського про роман цього чоловіка, написали на нього донос, що він зберігає нелеґальну літературу? — спитав Азазелло."], "p": 2882}, {"t": "text", "c": ["Новоз’явлений громадянин посинів і залився сльозами каяття."], "p": 2883}, {"t": "text", "c": ["— Ви хотіли перебратись до його кімнат? — якомога щиросердіше прогугнявив Азазелло."], "p": 2884}, {"t": "text", "c": ["Сичання роз’ятреної кішки почулося в кімнаті, й Маргарита, завиваючи: — Знай відьму, знай, — уп’ялася в обличчя Альоїзія Могарича нігтями."], "p": 2886}, {"t": "text", "c": ["Сталося замішання."], "p": 2887}, {"t": "text", "c": ["— Що ти робиш? — стражденно прокричав майстер. — Марго, не ганьби себе!"], "p": 2888}, {"t": "text", "c": ["— Протестую, це не ганьба, — ревів кіт."], "p": 2889}, {"t": "text", "c": ["Маргариту відтяг Коров’єв."], "p": 2890}, {"t": "text", "c": ["— Я ванну прилаштував… — цокаючи зубами, кричав скривавлений Могарич і в жахові поверз якусь нісенітницю, — сама побілка… купорос…"], "p": 2891}, {"t": "text", "c": ["— Ну, от і добре, що ванну прилаштував, — похвально сказав Азазелло, — йому треба брати ванни. — І крикнув: — Геть!"], "p": 2892}, {"t": "text", "c": ["Тоді Могарича перекинуло шкереберть і винесло із спальні Волянда крізь розчинене вікно."], "p": 2893}, {"t": "text", "c": ["Майстер вибалушив очі, шепчучи:"], "p": 2894}, {"t": "text", "c": ["— Однак це буде, мабуть, ліпше від того, про що розповідав Іван! — Вкрай приголомшений, він озирався й нарешті сказав котові: — А пробачте… це ти… це ви… — він збився, не знаючи, як звертатися до кота, на «ти» чи на «ви», — ви — той самий кіт, що сідав до трамваю?"], "p": 2895}, {"t": "text", "c": ["— Я, — потвердив підлещений кіт і додав: — Приємно чути, що ви так чемно поводитесь із котом.", "Котам зазвичай чомусь кажуть «ти», хоча жоден кіт ніколи ні з ким не пив брудершафту."], "p": 2896}, {"t": "text", "c": ["— Мені здається чогось, що ви не дуже-то кіт… — нерішуче відповів майстер. — Мене все одно в лікарні кинуться шукати, — боязко додав він Воляндові."], "p": 2897}, {"t": "text", "c": ["— Ну чого б це вони мали кинутися! — заспокоїв Коров’єв, і якісь папери та книги опинилися в його руках. — Історія хвороби вашої?"], "p": 2898}, {"t": "text", "c": ["— Так."], "p": 2899}, {"t": "text", "c": ["Коров’єв жбурнув історію хвороби до коминка."], "p": 2900}, {"t": "text", "c": ["— Нема документа, нема й людини, — вдоволено казав Коров’єв, — а це — домова книга вашого забудовника?"], "p": 2901}, {"t": "text", "c": ["— Т-так…"], "p": 2902}, {"t": "text", "c": ["— Хто прописаний в ній?", "Альоїзій Могарич?", "— Коров’єв дмухнув у сторінку домової книги. — Раз, і немає його, і, прошу завважити — не було.", "А як забудовник здивується, скажіть, що йому Альоїзій снився.", "Могарич?", "Який такий Могарич? Ніякого Могарича не було. — Тут прошнурована книга випарувалася з рук Коров’єва.", "— Й от вона вже в столі забудовника."], "p": 2903}, {"t": "text", "c": ["— Ви правильно сказали, — мовив майстер, вражений чистотою роботи Коров’єва, — що як немає документа, немає й людини.", "От саме мене й немає, я не маю документа."], "p": 2904}, {"t": "text", "c": ["— Я вибачаюся, — вигукнув Коров’єв, — це саме й є галюцинація, ось він, ваш документ.", "Потім він завів очі й улесливо прошепотів Маргариті: — А ось і ваше майно, Маргарито Миколаївно, — він подав Маргариті зошит із обгорілими краями, засохлу троянду, фотографію і, особливо обачно, ощадну книжку, — десять тисяч, як оце ви і внесли, Маргарито Миколаївно.", "Нам чужого не треба."], "p": 2905}, {"t": "text", "c": ["— Мені скорше лапи поодсихають, ніж я торкнуся чужого, — набучившись, вигукнув кіт, гопцюючи на валізі, щоб убгати до неї усі примірники злощасного роману."], "p": 2906}, {"t": "text", "c": ["— І ваш документик також, — вів далі Коров’єв, подаючи Маргариті документ, а потім, звернувшись до Волянда, шанобливо доповів: — Усе, мессіре!"], "p": 2907}, {"t": "text", "c": ["— Ні, не все, — відповів Волянд, відриваючись від глобуса. — Куди накажете, моя люба донно, подіти ваш почет?", "Мені він особисто не потрібний."], "p": 2908}, {"t": "text", "c": ["Тут до розчинених дверей вбігла Наталя, як була гола, сплеснула руками й закричала Маргариті:"], "p": 2909}, {"t": "text", "c": ["— Будьте щасливі, Маргарито Миколаївно! — Вона закивала головою майстрові й знову звернулася до Маргарити: — Я ж усе знала, де ви ходите."], "p": 2910}, {"t": "text", "c": ["— Слугині все знають, — зазначив кіт, промовисто піднісши лапу, — то заблуд гадати, що вони сліпі."], "p": 2911}, {"t": "text", "c": ["— Чого ти хочеш, Наталю? — запитала Маргарита. — Вертайсь до вілли."], "p": 2912}, {"t": "text", "c": ["— Душечко, Маргарито Миколаївно, — благально промовила Наталя й стала на коліна, — впросіть їх, — вона скоса зиркнула на Волянда, — щоб мене відьмою зоставили.", "Не хочу більше до вілли!", "Ні за інженера, ні за техніка не піду!", "Мене пан Жак учора на балю посватав. — Наталя розтулила кулак і показала якісь золоті монети."], "p": 2913}, {"t": "text", "c": ["Маргарита звернула питальний погляд до Волянда.", "Той кивнув головою.", "Тоді Наталя кинулась на шию Маргариті, дзвінко її поцілувала і, переможно гукнувши, вилетіла у вікно."], "p": 2914}, {"t": "text", "c": ["На місці Наталі опинився Микола Іванович.", "Він набув своєї колишньої людської подоби, але був дуже сумним і навіть, більше, роздратованим."], "p": 2915}, {"t": "text", "c": ["— От кого найбільш радо відпущу, — сказав Волянд, гидливо позираючи на Миколу Івановича, — безмір як радо, настільки він тут зайвий."], "p": 2916}, {"t": "text", "c": ["— Дуже прошу видати мені посвідчення, — промовив, дико озираючись, Микола Іванович, але дуже настирливо, — про те, де я перебув минулу ніч."], "p": 2917}, {"t": "text", "c": ["— А це на яку річ?"], "p": 2918}, {"t": "text", "c": ["— На річ подання міліції та дружині, — твердо сказав Микола Іванович."], "p": 2919}, {"t": "text", "c": ["— Посвідчень ми звичайно не даємо, — відповів кіт, посупившись, — та для вас, хай буде, зробимо виняток."], "p": 2920}, {"t": "text", "c": ["І не встиг Микола Іванович схаменутися, як гола Гелла вже сиділа за машинкою, а кіт диктував їй:"], "p": 2921}, {"t": "text", "c": ["— Цим посвідчую, що подавач цього Микола Іванович перебув згадану ніч на балю в сатани, бувши залученим як перевізний засіб… постав, Гелло, дужку! У дужках пиши «кнур».", "Підпис — Бегемот."], "p": 2922}, {"t": "text", "c": ["— А число? — пискнув Микола Іванович."], "p": 2923}, {"t": "text", "c": ["— Чисел не ставимо, з числом бомага стане недійсною, — озвався кіт, підмахнув папірця, звідкілясь витяг печатку, за всіма правилами подихав на неї, відтиснув на папері слово «сплочено» й вручив папірця Миколі Івановичу.", "Відтак Микола Іванович безслідно зник, а на його місці з’явилася нова несподівана людина."], "p": 2924}, {"t": "text", "c": ["— А це що за один такий? — бридливо спитав Волянд, рукою затуляючись від світла свічок."], "p": 2925}, {"t": "text", "c": ["Варенуха повісив голову, зітхнув і тихо сказав. — Відпустіть назад. Не можу бути упирем.", "Бо ж я тоді Римського мало не на смерть з Геллою вколошкав!", "А я не кровожерний.", "Відпустіть."], "p": 2927}, {"t": "text", "c": ["— Це що ще за маячня? — спитав, наморщивши чоло, Волянд.", "— Який такий Римський?", "Що це ще за нісенітниця?"], "p": 2928}, {"t": "text", "c": ["— Прошу не турбуватися, мессіре, — озвався Азазелло й звернувся до Варенухи: — Грубиянити не треба телефоном.", "Брехати не треба телефоном.", "Второпав?", "Не будете більше цього робити?"], "p": 2929}, {"t": "text", "c": ["З радости усе скаламутилося в голові Варенусі, обличчя йому засяяло, й він, не розуміючи, що каже, забурмотів:"], "p": 2930}, {"t": "text", "c": ["— Істинно… тобто я хочу сказати, ваша ве… зараз по обіді…", "— Варенуха притискав руки до грудей, благально дививсь на Азазелла."], "p": 2931}, {"t": "text", "c": ["— Гаразд, додому, — відповів той, і Варенуха розтанув."], "p": 2932}, {"t": "text", "c": ["— Тепер усі залиште мене самого з ними, — наказав Волянд, вказуючи на майстра та на Маргариту."], "p": 2933}, {"t": "text", "c": ["Наказ Волянда було виконано вмить.", "По хвилі мовчання Волянд звернувся до майстра: — То, отже, до арбатського підвалу?", "А хто ж писатиме?", "А мрії, натхнення?"], "p": 2935}, {"t": "text", "c": ["— Я більше не маю жодних мрій і натхнення теж не маю, — відповів майстер, — ніщо мене довкола не обходить, окрім неї, — він знову поклав руки на голову Маргарити, — мене зламали, я нуджуся, і я хочу до підвалу."], "p": 2936}, {"t": "text", "c": ["— А ваш роман, Пилат?"], "p": 2937}, {"t": "text", "c": ["— Він мені ненависний, цей роман, — відповів майстер, — я надто багато зазнав через нього."], "p": 2938}, {"t": "text", "c": ["— Благаю тебе, — жалібно попросила Маргарита, — не кажи так.", "Завіщо ти мене мучиш?", "Ти ж бо знаєш, що я усе життя вклала в цю твою працю.", "— Маргарита додала ще, звернувшись до Волянда: — Не слухайте його, мессіре, він занадто замучений."], "p": 2939}, {"t": "text", "c": ["— Але ж треба що-небудь описувати? — казав Волянд. — Якщо ви вичерпали цього прокуратора, ну то почніть зображати хоча б того Альоїзія."], "p": 2940}, {"t": "text", "c": ["Майстер усміхнувся."], "p": 2941}, {"t": "text", "c": ["— Цього Лапшонникова не надрукує, та, крім того, це й нецікаво."], "p": 2942}, {"t": "text", "c": ["— А з чого ж ви житимете?", "Бо ж доведеться злидарювати."], "p": 2943}, {"t": "text", "c": ["— Охоче, охоче, — відповів майстер, пригорнув до себе Маргариту, обійняв її за плечі й додав: — Вона схаменеться, піде від мене…"], "p": 2944}, {"t": "text", "c": ["— Не думаю, — крізь зуби сказав Волянд і вів далі: — Отже, людина, що написала історію Понтія Пилата, йде до підвалу з наміром вмоститися там біля лямпи й злидарювати?"], "p": 2945}, {"t": "text", "c": ["Маргарита відділилася від майстра й мовила дуже гаряче: — Я зробила усе, що змогла, і я нашепотіла йому найбільш спокусливе. А він відмовився від цього."], "p": 2947}, {"t": "text", "c": ["— Те, що ви йому нашепотіли, я знаю, — заперечив Волянд, — та це не найбільш спокусливе.", "А вам скажу, — всміхнувшись, звернувся він до майстра, — що ваш роман ще принесе вам сюрпризи."], "p": 2948}, {"t": "text", "c": ["— Це дуже сумно, — відповів майстер."], "p": 2949}, {"t": "text", "c": ["— Ні, ні, це не сумно, — сказав Волянд, — нічого страшного вже не буде.", "Ну от, Маргарито Миколаївно, усе зроблено.", "Чи маєте ви до мене яку претенсію?"], "p": 2950}, {"t": "text", "c": ["— Що ви, о, що ви, мессіре!"], "p": 2951}, {"t": "text", "c": ["— То візьміть же це від мене на згадку, — сказав Волянд і дістав з-під подушки невелику золоту підківку, всипану діямантами."], "p": 2952}, {"t": "text", "c": ["— Ні, ні, ні, з якої речі!"], "p": 2953}, {"t": "text", "c": ["— Ви хочете зі мною посперечатися? — осміхнувшись, спитав Волянд."], "p": 2954}, {"t": "text", "c": ["Маргарита, оскільки в плащі в неї не було кишені, уклала підківку до серветки й затягла її вузлом. Тут щось її здивувало. Вона позирнула у вікно, в якому сяяв місяць, і сказала:"], "p": 2955}, {"t": "text", "c": ["— А от чого не збагну… Що ж оце все опівночі та опівночі, воно давно вже мав би бути ранок?"], "p": 2956}, {"t": "text", "c": ["— Святкову ніч приємно трохи й забарити, — відповів Волянд.", "— Ну, зичу вам щастя."], "p": 2957}, {"t": "text", "c": ["Маргарита молитовно простягнула обидві руки до Волянда, та не посміла наблизитися до нього й тільки вигукнула: — Прощавайте!", "Прощавайте!"], "p": 2959}, {"t": "text", "c": ["— До побачення, — сказав Волянд."], "p": 2960}, {"t": "text", "c": ["І Маргарита в чорному плащі, майстер у шпитальному халаті вийшли в коридор ювеліршиної квартири, в якому палилася свічка й де їх дожидався почет Волянда.", "Коли пішли з коридору, Гелла несла валізку, в якій був роман і невелике майно Маргарити Миколаївни, а кіт помагав Геллі.", "Біля дверей квартири Коров’єв розкланявся й зник, а інші пішли проводжати сходами. Вони були порожні.", "Коли минали підійстя третього поверху, щось м’яко стукнуло, та на це ніхто не звернув уваги.", "Біля самих вихідних дверей шостого парадного Азазелло дмухнув угору, і щойно вийшли у двір, до якого не заходив місяць, побачили чоловіка, що спав на ґанку, спав, певно, мертвацьким сном, чоловіка в чоботях та кепці, а також біля під’їзду велику чорну машину з погашеними фарами.", "У передній шибці неясно бовванів силует грака."], "p": 2961}, {"t": "text", "c": ["Вже збиралися сідати, як Маргарита у відчаї неголосно скрикнула: — Боже, я загубила підківку!"], "p": 2963}, {"t": "text", "c": ["— Сідайте в машину, — сказав Азазелло, — і почекайте на мене. Я зараз повернуся, тільки з’ясую, в чому тут річ. — І він пішов до під’їзду. Йшлося ж ось про що: дещо перед виходом Маргарити й майстра з їхніми супровідниками з квартири № 48, розташованої під ювеліршиною, вийшла на сходи сухенька жіночка з бідоном та торбою в руках.", "Це була та сама Анничка, що в середу розлила, на горе Берліоза, соняшникову олію біля коловорота."], "p": 2965}, {"t": "text", "c": ["Ніхто не знав, та, певно, ніколи й не дізнається, чим жила в Москві ця жіночка та на які засоби вона існувала.", "Відомо про неї було лиш те, що бачити її можна було щодня то з бідоном, то з торбою, а то й з бідоном та торбою разом — або в нафтокрамниці, або на ринку, або під ворітьми дому, або на сходах, а найчастіше в кухні квартири № 48, де й мешкала ця Анничка.", "Крім того, і понад усе, було відомо, що хоч би де була чи з’являлася вона — відразу ж у цьому місці знімався скандал, і крім того, що прізвисько її було «Чума»."], "p": 2966}, {"t": "text", "c": ["Чума-Анничка вставала чогось надзвичайно рано, а сьогодні щось підняло її ще й на світ не благословилося, на початку першої.", "Крутнувся ключ у дверях, ніс Аннички висунувся в них, а тоді висунулася вона й уся цілком, затріснула за собою двері і вже наладналася рушити десь, коли на верхньому підійсті грюкнули двері, хтось покотився додолу сходами і, налетівши на Анничку, відштовхнув її убік так, що вона вдарилася потилицею об стіну."], "p": 2967}, {"t": "text", "c": ["— Куди це чорт тебе несе в самих підштанках? — провищала Анничка, вхопившись за потилицю.", "Чоловік у самій білизні, з валізою в руках та в кепці, із заплющеними очима відповів Анничці диким заспалим голосом:"], "p": 2968}, {"t": "text", "c": ["— Колонка! Купорос!", "Сама побілка чого коштувала. — І, заплакавши, гаркнув: — Геть! Тут він кинувся, але не далі сходами униз, а назад, угору, туди, де була вибита ногою економіста шибка у вікні, і крізь це вікно горініж вилетів у двір.", "Анничка навіть за потилицю забула, охнула й сама кинулась до вікна.", "Вона лягла животом на підійстя й висунула голову у двір, сподіваючись побачити на асфальті, освітленому надвірним ліхтарем, на смерть розбиту людину з валізою.", "Та геть нічого на асфальті у дворі не було."], "p": 2969}, {"t": "text", "c": ["Залишалося гадати, що сонна й дивна особа вилетіла з дому, як птах, не полишивши по собі ані сліду.", "Анничка перехрестилася й подумала: «Так, оце справді квартирка номер п’ятдесят!", "Недарма люди кажуть! Оце тобі квартирка!»", "Не встигла вона цього додумати, як двері угорі знову грюкнули, і другий хтось побіг зверху.", "Анничка притулилася до стіни й бачила, як якийсь досить поважний громадянин з борідкою, але з дещо поросячим, як здалося Анничці, обличчям, шурхнув повз неї і, так само як перший, покинув будинок крізь вікно, знову ж таки й гадки не маючи, щоб ото розбиватися на асфальті.", "Анничка забула вже про мету своєї виправи й залишилася на сходах, хрестячись, охаючи й сама з собою розмовляючи."], "p": 2970}, {"t": "text", "c": ["Третій, без борідки, з круглим голеним обличчям, у толстовці, вибіг згори коротку часину перегодом і достоту так само випурхнув у вікно."], "p": 2971}, {"t": "text", "c": ["На честь Аннички слід сказати, що вона була цікавою й надумала іще почекати, чи не буде яких нових чудес.", "Двері нагорі знову розчинили, і тепер зверху стала сходити ціла компанія, але не бігцем, а звичайно, як усі люди ходять.", "Анничка відбігла від вікна, спустилася додолу до своїх дверей, швиденько відімкнула їх, сховалася за ними, і в залишеній нею шпаринці замерехтіло її ошаліле з цікавости око."], "p": 2972}, {"t": "text", "c": ["Якийсь чи то хворий, чи то не хворий, та дивний, блідий, зарослий бородою, в чорній шапочці та в якомусь халаті, сходив додолу непевною ходою.", "Його обачливо вела під руку якась дамочка в чорній рясі, як здалося Анничці в пітьмах.", "Дамочка чи то боса, чи то в якихось прозорих, видно, закордонних, на клоччя подертих черевиках.", "Тьху ти! Що в черевиках! Та дамочка ж була гола!", "Ну так, ряса була накинута впрост на голе тіло! «Оце квартирка!» В душі Аннички усе співало в передсмаку того, що вона розповідатиме завтра сусідам."], "p": 2973}, {"t": "text", "c": ["За дивно вдягненою дамочкою йшла геть-зовсім гола дамочка з валізкою в руці, а біля валізки тинявся чорний здоровезний кіт.", "Анничка мало уголос чогось не пискнула, протираючи очі."], "p": 2974}, {"t": "text", "c": ["Завершував ходу маленький на зріст кульгавий іноземець з кривим оком, без піджака, у білому фрачному жилеті та при краватці.", "Уся ця компанія побіч Аннички попрямувала додолу.", "Тут щось стукнуло на підійсті.", "Почувши, що кроки втихають, Анничка, немов змія, вислизнула з-поза дверей, бідона поставила до стіни, впала черевом на підійстя й стала нишпорити.", "В руках їй опинилася серветочка з чимось важкеньким.", "Очі Анничці полізли на лоба, коли вона розмотала вузличок.", "Анничка до самих очей підносила коштовність, і очі їй паленіли геть-чисто вовчим вогнем.", "У голові їй зчинилася хурделиця: «Знати нічого не знаю! Відати нічого не відаю!..", "До небожа?", "Чи, мо, розпиляти її на шматки…", "Камінці ж бо можна виколупати… І по одному камінцеві: один на Петрівку, другий на Смоленський…", "І — знати нічого не знаю, і відати нічого не відаю!»", "Анничка сховала знахідку за пазуху, вхопила бідона, й уже наладналася була шмигнути назад до квартири, відклавши свою подорож до міста, як перед нею виріс, диявол його знає звідки він узявся, той самий з білими грудьми без піджака й тихо шепнув:"], "p": 2975}, {"t": "text", "c": ["— Давай підківку й серветочку."], "p": 2976}, {"t": "text", "c": ["— Яку таку серветочку-підківку? — запитала Анничка, прикидаючись дуже майстерно. — Жодної серветочки я не знаю.", "Ви що, громадянине, п’яний, чи що?"], "p": 2977}, {"t": "text", "c": ["Білогрудий штивними, як поручні автобуса, і такими ж холодними пальцями, нічого більше не кажучи, стиснув Анничину горлянку так, що зовсім перепнув усякий доступ повітря до її грудей.", "Бідон випав з рук Аннички на підлогу. Потримавши якийсь час Анничку без повітря, безпіджачний іноземець зняв пальці з її шиї.", "Глитнувши повітря, Анничка всміхнулася."], "p": 2978}, {"t": "text", "c": ["— Ах, підківочку, — промовила вона. — Цієї ж миті!", "То це ваша підківочка?", "А я дивлюся, лежить у серветочці…", "Я навмисне прибрала, щоб хто бува не підібрав, бо тоді шукай вітру в полі!"], "p": 2979}, {"t": "text", "c": ["Одержавши підківочку та серветочку, іноземець став розшаркуватися перед Анничкою, міцно стискати їй руку й гаряче дякувати в таких виразах із страшенним закордонним акцентом:"], "p": 2980}, {"t": "text", "c": ["— Я вам безмірно вдячний, мадам.", "Мені ця підківочка дорога, як пам’ять. І дозвольте вам за те, що ви її зберегли, вручити двісті рублів.", "— І він відразу витяг із жилетної кишені гроші й вручив їх Анничці."], "p": 2981}, {"t": "text", "c": ["Та, нестямно всміхаючись, тільки погукувала: — Ах, уклінно вам дякую!", "Мерсі! Мерсі!"], "p": 2983}, {"t": "text", "c": ["Щедрий іноземець одним махом проскочив цілим маршем сходів додолу, та перш ніж вшитися остаточно, крикнув знизу, але без акценту:"], "p": 2984}, {"t": "text", "c": ["— Ти, стара відьмо, як коли ще підбереш чужу річ, до міліції її здавай, а за пазуху не ховай!"], "p": 2985}, {"t": "text", "c": ["Чуючи в голові дзвін та галас від усіх цих подій на сходах, Анничка ще довго за інерцією кричала далі:"], "p": 2986}, {"t": "text", "c": ["— Мерсі!", "Мерсі!", "Мерсі! — а по іноземцеві давно вже й слід загув."], "p": 2987}, {"t": "text", "c": ["Загув слід і по машині у дворі.", "Повернувши Маргариті подарунок Волянда, Азазелло розпрощався з нею, спитав, чи зручно їй сидіти, а Гелла смачно розцілувалася з Маргаритою, кіт приклався до її руки, проводарі помахали руками майстрові, який безвладно й нерухомо завалився в куток сидіння, махнули гракові й тієї ж миті розтанули в повітрі, не вважаючи за потрібне фатиґуватися підйомом сходами.", "Грак засвітив фари й викотив у ворота побіч змореної мертвим сном людини в підворітті.", "І вогні великої чорної машини згубилися серед інших вогнів на безсонній та галасливій Садовій."], "p": 2988}, {"t": "text", "c": ["За годину в підвалі невеликого будиночка в одному з арбатських провулків, у першій кімнаті, де було усе так само, як було проти страшної осінньої ночі торік, за столом, вкритим оксамитовим обрусом, під лямпою з абажуром, біля якої стояла вазочка з конваліями, сиділа Маргарита й тихо плакала від звіданого потрясіння й щастя.", "Зошит, понівечений вогнем, лежав перед нею, а поруч височів стос неторканих зошитів.", "Будиночок мовчав.", "У сусідній маленькій кімнаті, на дивані, вкритий шпитальним халатом, лежав у глибокому сні майстер.", "Його рівний подих був беззвучним."], "p": 2989}, {"t": "text", "c": ["Наплакавшись, Маргарита взялася за неторкані зошити й знайшла те місце, що його вона перечитувала перед побаченням з Азазеллом під Кремлівським муром.", "Маргариті не хотілося спати.", "Вона пестила рукопис, голубила, як пестять улюблену кішку, і повертала його в руках, оглядаючи з усіх боків, то зупиняючись на титульному аркуші, то відслоняючи кінець.", "На неї накотилася несподівано жахітна думка, що це все чаклунство, що зараз зошити щезнуть з очей, що вона опиниться у своїй спальні у віллі й що, прокинувшись, їй доведеться йти топитися.", "Та це була остання страшна думка, відлуння тривалих спізнаваних нею страждань.", "Ніщо не щезало, всесильний Волянд був насправді всесильним, і досхочу, хоч би й до самого світанку, могла Маргарита шерхотіти аркушами зошитів, розглядаючи їх і цілувати, й перечитувати слова: — Темрява, що прийшла з Середземного моря, накрила ненависне прокураторові місто… Так, темрява…"], "p": 2991}]}