{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Епілог", "p": 3849}, {"t": "text", "c": ["Та все-таки, що ж бо далі було в Москві після того, як суботнього вечора на заході сонця Волянд покинув столицю разом зі своїм почтом з Воробйових гір?"], "p": 3850}, {"t": "text", "c": ["Про те, що протягом тривалого часу усією столицею йшов тяжкий гомін найбільш невірогідних чуток, які перекинулися й у віддалені та глухі місця провінції, годі й казати, і чутки ці навіть огида повторювати."], "p": 3851}, {"t": "text", "c": ["Автор цих правдивих рядків на власні вуха, їдучи до Феодосії, чув у потягу розповідь про те, як у Москві дві тисячі чоловік вийшли з театру голими в буквальному значенні слова та в такому стані роз’їхалися по домівках таксомоторами."], "p": 3852}, {"t": "text", "c": ["Шепіт «Нечиста сила…» було чути в чергах, що стояли біля молочарень, в трамваях, в магазинах, у квартирах, у кухнях, у потягах, і приміських і далекого прямування, на станціях та пристанках, на дачах та на пляжах."], "p": 3853}, {"t": "text", "c": ["Найбільш розвинені й культурні люди в цих розповідях про нечисту силу, що відвідала столицю, зрозуміло, жодної участи не брали й навіть кепкували з них і намагалися розповідачів напоумити.", "Але факт усе-таки, як кажуть, зостається фактом, і відмахнутися від нього без пояснень аж ніяк не можна: хтось-таки побував у столиці. Вже самі головешки, що залишилися по Грибоєдові, та й багато чого іншого надто красномовно це посвідчували."], "p": 3854}, {"t": "text", "c": ["Культурні люди стали на точку зору слідства: працювала зграя гіпнотизерів і черевомовців, які чудово володіли своїм мистецтвом."], "p": 3855}, {"t": "text", "c": ["Заходів до її спіймання, як у Москві, так і за межами її, було, певна річ, вжито негайно та енергійно, та вони, на превеликий жаль, наслідків не дали.", "Той, хто йменував себе Воляндом із усіма своїми поплічниками зник і ні до Москви більше не повертався й ніде взагалі не з’явився й нічим себе не виявив.", "Цілком природно, що виникло припущення про те, що він втік за кордон, але й там ніде він не позначився."], "p": 3856}, {"t": "text", "c": ["Слідство в його справі тривало довго. Бо, хай що там кажуть, а справа ця була дивовижною!", "Не кажучи вже про чотири спалені будинки й про сотні зведених з глузду людей, були й убиті.", "Про двох це можна сказати достеменно: про Берліоза та про цього злощасного службовця Бюра з ознайомлення іноземців з визначними пам’ятками Москви, колишнього барона Майґеля.", "Адже їх-таки було вбито. Обгорілі кістки другого були виявлені в квартирі № 50 на Садовій вулиці, після того як загасили пожежу.", "Так, були жертви, й ці жертви вимагали слідства."], "p": 3857}, {"t": "text", "c": ["Та були й іще жертви, і вже після того, як Волянд залишив столицю, й цими жертвами стали, хоч як це смутно, чорні коти."], "p": 3858}, {"t": "text", "c": ["Штук зі сто приблизно цих мирних, відданих людині й корисних для неї тварин було застрелено чи винищено іншими способами в різних місцях країни.", "Десятка півтора котів, іноді в тяжко понівеченому стані, було доправлено до відділень міліції в різних містах.", "Наприклад, в Армавірі одного з ні в чому не винних звірів було приведено якимось громадянином до міліції зі зв’язаними передніми лапами."], "p": 3859}, {"t": "text", "c": ["Запопав цього кота громадянин тієї миті, коли тварина із злодійкуватим виглядом (що ж вдієш, як у котів такий вигляд?", "Це не тому, що вони скверні, а тому, що вони бояться, щоб хто-небудь з істот дужчих, ніж вони, — собаки й люди, — не заподіяли їм якої кривди чи образи. І те й інше дуже неважко, та чести в цьому, запевняю, немає ніякої. Так, немає ніякої!), так от, із злодійкуватим виглядом кіт збирався кинутися навіщось до лопухів."], "p": 3860}, {"t": "text", "c": ["Навалившись на кота й зриваючи з шиї краватку, щоб в’язати його, громадянин ущипливо й загрозливо бурмотів: — Ага! Отже тепер до нас, до Армавіра, завітали, пане гіпнотизер?", "Ну, тут вас не злякалися.", "Та ви не прикидайтеся німим.", "Нам уже ясно, що ви за один!"], "p": 3862}, {"t": "text", "c": ["Вів кота в міліцію громадянин, тягнучи бідного звіра за передні лапи, скручені зеленою краваткою, і домагаючись легкими стусанами, щоб кіт неодмінно йшов на задніх лапах."], "p": 3863}, {"t": "text", "c": ["— Ви, — кричав громадянин, супроводжуваний хлопчачими посвистами, — киньте, киньте дурня ліпити!", "Не вийде це!", "Ану йдіть, як усі ходять!"], "p": 3864}, {"t": "text", "c": ["Чорний кіт лише заводив мученицькі очі.", "Позбавлений природою дару слова, він ні в чому не міг виправдатися.", "Порятунком своїм бідний звір завдячував в першу чергу — міліції, а крім того, своїй господині, поважній бабусі-вдові.", "Тільки-но кота було приправлено до відділення, там достерегли, що від громадянина добряче-таки тхне спиртом, унаслідок чого в свідченнях його негайно ж засумнівалися.", "А тим часом бабуся, яка довідалася від сусідів, що її кота прицюпили, бігцем кинулася до відділення й приспіла на пору.", "Вона дала найбільш похвальні рекомендації котові, пояснила, що знає його п’ять років, відколи він був кошеням, ручиться за нього, як за саму себе, довела, що він ні в чому не помічений і ніколи не їздив до Москви.", "Як він народився в Армавірі, так у ньому й виріс і навчався ловити мишей."], "p": 3865}, {"t": "text", "c": ["Кіт був розв’язаний та повернений власниці, сьорбнувши, щоправда, лиха: довідавшись на практиці, що таке помилка й наклеп."], "p": 3866}, {"t": "text", "c": ["Крім котів, дещо дрібних прикростей зазнали й декотрі з людей.", "Сталося кілька арештів. Серед інших затриманими на короткий час виявилися: у Ленінграді — громадяни Вольман і Вольпер, у Саратові, Києві й Харкові — троє Володіних, у Казані — Волох, а в Пензі, й уже зовсім не знати чому, — кандидат хемічних наук Ветчинкевич…", "Щоправда, той був велетенського зросту, дуже смаглявий брунет."], "p": 3867}, {"t": "text", "c": ["Вклепалися в різних місцях, крім того, дев’ять Коровіних, чотири Коровкіни та двоє Караваєвих."], "p": 3868}, {"t": "text", "c": ["Одного громадянина зняли з севастопольського потяга зв’язаним на станції Бєлгород. Громадянин цей надумав розважити пасажирів, що їхали з ним, картярськими фокусами."], "p": 3869}, {"t": "text", "c": ["У Ярославлі, якраз обідньої пори, до ресторану з’явився громадянин із примусом в руках, якого він щойно узяв з ремонту.", "Двоє швайцарів, ледве побачили його, кинули свої пости в роздягальні й утекли, а за ними втекли з ресторану усі відвідувачі та обслуга.", "При цьому в касирки незбагненним чином зник увесь виторг."], "p": 3870}, {"t": "text", "c": ["Було ще багато чого, усього не згадаєш. Був чималий розрух думок."], "p": 3871}, {"t": "text", "c": ["Ще й ще раз слід віддати належне слідству.", "Усе було зроблено не тільки для того, щоб упіймати злочинців, але й для того, щоб пояснити усе те, що вони накоїли.", "І все це було пояснено, й пояснення ці не можна не визнати і розумними й неспростовними."], "p": 3872}, {"t": "text", "c": ["Представники слідства та досвідчені психіятри встановили, що члени злочинної зграї чи, може, один з них (переважно підозра в цьому падала на Коров’єва) були небаченої сили гіпнотизерами, що можуть показувати себе не в тому місці, де вони насправді були, а на позиціях удаваних, зрушених.", "Крім того, вони вільно навіювали тим, хто на них натрапив, що деякі речі чи люди містилися там, де насправді їх не було, й навпаки, видаляли з поля зору ті речі чи людей, які насправді в цьому полі зору перебували."], "p": 3873}, {"t": "text", "c": ["У світлі таких пояснень усе до крихти зрозуміло, і навіть найбільш тривожна для громадян, нічим, здавалася б, непоясненна невразливість кота, обстріляного в квартирі № 50, при спробах узяти його під варту."], "p": 3874}, {"t": "text", "c": ["Ніякого кота на жирандолі, природна річ, не було, ніхто й не думав відстрілюватися, стріляли по порожньому місцю, в той час як Коров’єв, який навіяв, ніби кіт бешкетує на жирандолі, міг вільно стояти за спиною стрільців, кривляючись та упиваючись своєю величезною, але злочинно використаною здатністю навіювати.", "Саме він, певно, й підпалив квартиру, розливши бензин."], "p": 3875}, {"t": "text", "c": ["Ні до якої Ялти, звісно, Стьопа Лиходєєв не літав (така штука не під силу навіть Коров’єву) і телеграм звідти не посилав.", "Після того, як він зомлів у ювеліршиній квартирі, наляканий фокусом Коров’єва, який показав йому кота з маринованим грибом на виделці, він пролежав у ній аж доки Коров’єв, знущаючись з нього, не нап’яв йому повстяного капелюха й не відрядив його на московський аеродром, навіявши передтим представникам карного розшуку, які зустрічали Стьопу, буцім Стьопа виліз з аеропляна, який прилетів із Севастополя."], "p": 3876}, {"t": "text", "c": ["Щоправда, карний розшук Ялти твердив, що він гостив в себе босого Стьопу й телеграми щодо Стьопи в Москву надсилав, але жодної копії цих телеграм у справах ніяк не виявилося, з чого було зроблено сумний, але геть незламний висновок, що гіпнотизерська банда має здатність гіпнотизувати на величезній відстані, та до того не тільки окремих осіб, але й цілі групи їх.", "За цих умов злочинці могли звести з розуму людей з найбільш стійкою психічною організацією."], "p": 3877}, {"t": "text", "c": ["Що вже там казати про такі дрібниці, як колода карт у чужій кишені в партері, чи зниклі дамські плаття, чи берет, що нявкає, та інше в такому ж роді!", "Такі фіґлі може витворяти будь-який фахівець-гіпнотизер середньої сили на будь-якій сцені, в тому й нехитрий фокус із відірванням голови в конферансьє.", "Кіт, що говорить — теж суща глупота. Для того, щоб показати людям такого кота, досить опанувати перші засади черевомовлення, а ледве чи хто засумнівається в тому, що мистецтво Коров’єва йшло далеко далі цих засад."], "p": 3878}, {"t": "text", "c": ["Так, річ тут зовсім не в колодах карт, не у фальшивих листах у портфелі Никанора Івановича.", "Це все пусте!", "Це він, Коров’єв, погнав під трамвай Берліоза на неминучу смерть. Це він звів з розуму бідного поета Івана Бездомного, він присилував його марити й бачити в болісних снах древній Єршалаїм та спалену сонцем безводну Лису Гору з трьома повішеними на стовпах.", "Це він і його зграя змусили щезнути з Москви Маргариту Миколаївну та її служницю, красуню Наталю.", "До речі: цю справу слідство провадило особливо уважно. Належало з’ясувати, чи були викрадені ці жінки зграєю вбивць та паліїв або ж втекли разом зі злочинною компанією добровільно?", "Ґрунтуючись на безглуздих і плутаних свідченнях Миколи Івановича та взявши до уваги дивну й божевільну записку Маргарити Миколаївни, залишену чоловікові, записку, в якій вона пише, що йде у відьми, зваживши на ту обставину, що Наталя зникла, залишивши усі свої носильні речі на місці, — слідство дійшло висновку, що й господиня, і служниця були загіпнотизовані, як і багато інших, і в такому стані викрадені бандою.", "Виникла і, ймовірно, цілком слушна думка, що злочинців привабила врода обох жінок."], "p": 3879}, {"t": "text", "c": ["Та от що зосталося зовсім неясним для слідства — це спонука, що змусила зграю викрасти душевнохворого, що йменував себе майстром, із психіятричної клініки.", "Цього встановити не вдалося, як теж не вдалося здобути й прізвища викраденого хворого.", "Так і згинув він назавжди під мертвою кличкою: «Номер сто вісімнадцятий з першого корпусу»."], "p": 3880}, {"t": "text", "c": ["Отже, майже все з’ясувалося, і закінчилося слідство, як взагалі усе закінчується."], "p": 3881}, {"t": "text", "c": ["Збігло кілька років, і громадяни стали забувати й Волянда, і Коров’єва, й інших.", "Сталося чимало змін у житті тих, хто потерпів від Волянда та його поплічників, і хай якими дрібними та неістотними були ці зміни, усе ж таки слід їх відзначити."], "p": 3882}, {"t": "text", "c": ["Жорж, приміром, Бенґальський, відбувши в лікарні три місяці, оклигав і виписався, але службу у Вар’єте змушений був залишити, й саме в найгарячіший час, коли публіка лавою сунула по квитки, — пам’ять про чорну магію та її викриття виявилася дуже живкою.", "Кинув Бенґальський Вар’єте, бо розумів, що з’являтися щовечір перед двома тисячами чоловік, бути неминуче пізнаваним і неодмінно наражатися на глузливі запитання про те, як йому краще: з головою чи без голови? — надто болісно."], "p": 3883}, {"t": "text", "c": ["Та ще, крім того, втратив конферансьє чималу дозу своєї веселости, яка так потрібна при його фахові.", "Залишилася йому неприємна, тяжка звичка щовесни у повню впадати в тривожний стан, раптово хапатися за шию, злякано оглядатися й плакати.", "Напади ці минали, але все-таки за наявності їх колишнім ремеслом годі було жити, і конферансьє пішов на спочинок і став жити на свої заощадження, котрих, на його скромний обрахунок, має вистачити йому на п’ятнадцять років."], "p": 3884}, {"t": "text", "c": ["Він пішов і ніколи вже не зустрічався з Варенухою, який зажив загальної популярности й любови за свою неймовірну, навіть серед театральних адміністраторів, чуйність та ввічливість.", "Контрамаркарі, скажімо, його інакше не називали, як батьком-благодійником.", "Якого б часу, хоч би хто задзвонив до Вар’єте, завжди було чути в слухавці м’який, але сумний голос: «Я вас слухаю», — а на прохання покликати до телефону Варенуху, той самий голос поспішливо відповідав: «Це я. Радий служити».", "Але ж зате й потерпав Іван Савелійович через свою чемність!"], "p": 3885}, {"t": "text", "c": ["Стьопі Лиходєєву більше не доводиться розмовляти телефоном у Вар’єте.", "Негайно по виході з клініки, в якій Стьопа перебув вісім днів, його перекинули до Ростова, де він дістав призначення на посаду завідувача великого гастрономічного магазину.", "Ширяться чутки, що він зовсім перестав пити портвейн і п’є лише горілку, настояну на смородинових бруньках, через що дуже поздоровішав.", "Кажуть, став мовчазним і цурається жінок."], "p": 3886}, {"t": "text", "c": ["Видалення Степана Богдановича з Вар’єте не справило Римському тієї приємности, про яку він так спрагло мріяв протягом кількох років.", "Після клініки та Кисловодська старенький-престаренький, з трясучою головою, фіндиректор подав заяву про звільнення з Вар’єте.", "Цікаво, що цю заяву привезла до Вар’єте дружина Римського. Сам Григорій Данилович не знайшов у собі сили навіть за дня побувати в тому будинку, де бачив він залиту місяцем тріснуту шибку у вікні та довгу руку, що пробирається до нижньої засувки."], "p": 3887}, {"t": "text", "c": ["Звільнившись із Вар’єте, фіндиректор вступив до театру дитячих ляльок у Замоскворіччі.", "У цьому театрі йому вже не довелося стрічатися в справах акустики з шановним Аркадієм Аполлоновичем Семплеяровим. Того в три миги перекинули до Брянська й призначили на завідувача грибозаготівельного пункту.", "Їдять тепер москвичани солоні рижки та мариновані боровики, вихваляють їх до неба й надзвичайно тішаться з цього перекидання.", "Справа давня, й можна сказати, що не ладилися в Аркадія Аполлоновича справи з акустикою, і скільки не намагався він поліпшити її, вона якою була, такою й зосталася."], "p": 3888}, {"t": "text", "c": ["До числа осіб, що порвали з театром, крім Аркадія Аполлоновича, слід віднести й Никанора Івановича Босого, хоча той і не був нічим пов’язаним із театрами, крім любови до дармових квитків.", "Никанор Іванович не тільки не ходить до жодного театру ні за гроші, ні задарма, але навіть міняється з лиця за усякої театральної розмови.", "Не меншою, а ще більшою мірою зненавидів він, крім театру, поета Пушкіна й талановитого артиста Саву Потаповича Куролєсова.", "Того — до такої міри, що торік, побачивши в газеті обрамоване чорним оголошення про те, що Саву Потаповича в самий розквіт його кар’єри побив грець, — Никанор Іванович збагрянів до того, що аж сам ледь не подався був услід за Савою Потаповичем, і заревів: «Так йому й треба!»", "Ба більше, того ж самого вечора Никанор Іванович, на якого смерть популярного артиста навіяла силу тяжких спогадів, сам один, у товаристві лише повного місяця, що освітлював Садову, напився до жаху.", "І з кожною чаркою видовжувалася перед ним клята низка ненависних постатей, і були в цій низці і Дунчіль Сергій Ґерардович, і красуня Іда Геркуланівна, і той рудий власник бійцівських гусаків, і правдомовний Канавкін Микола."], "p": 3889}, {"t": "text", "c": ["Ну, а з тими ж бо що сталося?", "Даруйте!", "Анічогісінько з ними не сталося, та й статися не може, тому що ніколи насправді не було їх, як не було й симпатичного конферансьє, й самого театру, й старої сквалиги Пороховникової тітки, яка гноїть валюту в льоху, й уже ж, звичайно, золотих сурм не було й нахабних кухарів.", "Усе це лиш наснилося Никанорові Івановичу під впливом поганця Коров’єва.", "Єдиний живий, що влетів до цього сну, саме й був Сава Потапович — артист, і встряв він у це лише через те, що уївся в голову Никанорові Івановичу завдяки своїм частим виступам на радіо. Він був, а інших не було."], "p": 3890}, {"t": "text", "c": ["То може не було й Альоїзія Могарича? О, ні!", "Цей не тільки був, але й тепер існує, і саме на тій посаді, що її зрікся Римський, тобто на посаді фіндиректора Вар’єте."], "p": 3891}, {"t": "text", "c": ["Отямившись, приблизно за добу після візиту до Волянда, в потягу, десь під В’яткою, Альоїзій усвідомився того, що, виїхавши в затьмаренні розуму навіщось із Москви, він забув надягти штани, але зате не втямити нащо вкрав зовсім непотрібну йому домову книгу забудовника.", "Сплативши колосальні гроші провідникові, Альоїзій придбав у нього старі засмальцьовані штани і з В’ятки повернув назад.", "Але будиночка забудовника він, на жаль, уже не знайшов.", "Старий мотлох дощенту злизнуло вогнем.", "Та Альоїзій був людиною надзвичайно заповзятливою. За два тижні він уже мешкав у прекрасній кімнаті в Брюсівському провулку, а за кілька місяців уже сидів у кабінеті Римського.", "І як раніше Римський знемагав через Стьопу, так тепер Варенуха мучився через Альоїзія.", "Мріє тепер Іван Савелійович тільки про одне, щоб цього Альоїзія забрали з Вар’єте десь геть з очей, тому що, як шепче іноді Варенуха в інтимній компанії, «такої сволоти, як оцей Альоїзій, він нібито ніколи не зустрічав на світі й що нібито від цього Альоїзія він сподівається усього, чого завгодно»."], "p": 3892}, {"t": "text", "c": ["Втім, може, адміністратор і упереджений. Жодних темних справ за Альоїзієм не помічено, як і взагалі жодних справ, якщо не вважати, звичайно, призначення на місце буфетника Сокова якогось іншого. А от Андрій Фокич помер на рака печінки у клініці Першого МДУ місяців дев’ять згодом по появі Волянда в Москві…"], "p": 3893}, {"t": "text", "c": ["Так, збігло кілька років, і замулилися правдиво описані в цій книзі події і згасли в пам’яті.", "Але не в усіх, але не в усіх."], "p": 3894}, {"t": "text", "c": ["Щороку, ледь настає весняна святкова повня, надвечір з’являється під липами на Патріярших ставах людина років тридцяти чи тридцяти з лишком. Рудувата, зеленоока, скромно вдягнена людина. Це — співробітник Інституту історії і філософії, професор Іван Миколайович Понирьов."], "p": 3895}, {"t": "text", "c": ["Прийшовши під липи, він завжди сідає на тій самій лаві, на якій сидів того вечора, коли давно забутий усіма Берліоз востаннє в своєму житті бачив розваленого на шматки місяця."], "p": 3896}, {"t": "text", "c": ["Тепер він, цільний, на початку вечора білий, а потім золотий, із темним коником-драконом, пливе над колишнім поетом, Іваном Миколайовичем, і водночас стоїть на одному місці в своїй височині."], "p": 3897}, {"t": "text", "c": ["Іванові Миколайовичу усе відомо, він усе знає й розуміє.", "Він знає, що в молодості він став жертвою злочинних гіпнотизерів, лікувався після цього й вилікувався.", "Та знає він так само, що дечого він подолати не може.", "Не може він подолати оцієї весняної повні.", "Щойно вона починає надходити, щойно починає розростатися й наливатися золотом світило, що колись висіло вище від двох п’ятисвічників, стає Іван Миколайович неспокійним, нервує, втрачає апетит і сон, очікує, доки дозріє місяць.", "І коли настає повня, ніщо не вдержить Івана Миколайовича вдома.", "Надвечір він виходить і йде на Патріярші стави."], "p": 3898}, {"t": "text", "c": ["Сидячи на лаві, Іван Миколайович вже відверто розмовляє сам із собою, палить, мружиться то на місяця, то на добре пам’ятного йому турнікета."], "p": 3899}, {"t": "text", "c": ["З годину чи зо дві проводить так Іван Миколайович.", "Потім знімається з місця й завжди тим самим маршрутом, через Спиридонівку, з порожніми й невидющими очима йде в арбатські провулки."], "p": 3900}, {"t": "text", "c": ["Він проходить повз нафтокрамницю, повертає там, де скособочений старий газовий ліхтар, і підкрадається до ґрат, за якими він бачить пишний, але ще не одягнений сад, а в ньому — пофарбовану місяцем з того боку, де виступає ліхтар із тристулковим вікном, і темну з другого — готичну віллу."], "p": 3901}, {"t": "text", "c": ["Професор не знає, що тягне його до ґрат і хто живе у цій віллі, але знає, що боротися йому із собою в повню годі.", "Крім того, він знає, що в саду за ґратами він неодмінно побачить одне й те ж саме."], "p": 3902}, {"t": "text", "c": ["Він побачить сидячого на лавочці літнього й солідного чоловіка з борідкою, в пенсне і з ледь-ледь поросячими рисами обличчя.", "Іван Миколайович завжди застає цього мешканця вілли в тій самій мрійливій позі, з поглядом, зверненим до місяця. Іванові Миколайовичу відомо, що, помилувавшись місяцем, той, що сидить, неодмінно зверне очі на вікна ліхтаря й упнеться в них, ніби очікуючи, що зараз вони розчиняться й з’явиться на підвіконні щось незвичайне."], "p": 3903}, {"t": "text", "c": ["Усе подальше Іван Миколайович знає напам’ять.", "Тут треба неодмінно глибше зачаїтися за ґратами, бо ось зараз сидячий стане неспокійно крутити головою, блукальними очима ловити щось у повітрі, залюбовано усміхатися, а потім раптом сплесне руками в якійсь солодкій зажурі, а тоді вже й просто й доволі гучно бурмотатиме: — Венера!", "Венера!..", "Ех я, дурень!.."], "p": 3905}, {"t": "text", "c": ["— Боги, боги! — стане шепотіти Іван Миколайович, ховаючись за ґратами й не зводячи розжеврілих очей з таємничого невідомця.", "— Ось іще одна жертва місяця… Так, це ще одна жертва, як оце я."], "p": 3906}, {"t": "text", "c": ["А сидячий вестиме далі свою мову:"], "p": 3907}, {"t": "text", "c": ["— Ех я, дурень! Навіщо, навіщо я не полетів із нею?", "Чого я злякався, старий осел!", "Папірця виправив!", "Ех, терпи тепер, старий кретине!"], "p": 3908}, {"t": "text", "c": ["Так триватиме аж доки не грюкне в темній частині дому вікно, не з’явиться в ньому щось білувате й не пролунає неприємний жіночий голос:"], "p": 3909}, {"t": "text", "c": ["— Миколо Івановичу, де ви?", "Що це за фантазії?", "Малярію хочете підчепити?", "Ходіть чай пити!"], "p": 3910}, {"t": "text", "c": ["Тут зазвичай сидячий отямиться й відповість голосом брехливим: — Повітрям, повітрям хотів подихати, душечко моя!", "Повітря таке вже гарне!"], "p": 3912}, {"t": "text", "c": ["І тут він підведеться з лавки, нишком погрозить кулаком вікну, що зачиняється долі, і поплентається до будинку."], "p": 3913}, {"t": "text", "c": ["— Бреше він, бреше!", "О боги, як він бреше! — мурмоче, йдучи від ґрат, Іван Миколайович. — Ніяк не повітря тягне його до саду, він щось бачить у цю весняну повню на місяці та в саду, у височині.", "Ах, дорого б я дав, щоб проникнути в його таємницю, щоб знати, яку таку Венеру він загубив і тепер марно нишпорить руками в повітрі, ловить її?"], "p": 3914}, {"t": "text", "c": ["І повертається додому професор вже зовсім хворим.", "Його дружина вдає, що ніби не помічає його стану, і квапить його лягати спати.", "Але сама вона не лягає й сидить біля лямпи з книгою, дивиться згорьованими очима на змореного сном.", "Вона знає, що на світанку Іван Миколайович прокинеться з болісним лементом, стане плакати й десь пориватися.", "Тому й лежить перед нею на скатертині під лямпою заздалегідь налаштована штрикавка в спирті й ампула з рідиною густого чайного кольору."], "p": 3915}, {"t": "text", "c": ["Бідна жінка, зв’язана з тяжко хворим, тепер вільна й без остраху може заснути.", "Іван Миколайович тепер спатиме до ранку з щасливим обличчям і бачитиме невідомі їй, але якісь піднесені й щасливі сни."], "p": 3916}, {"t": "text", "c": ["А от будить вченого й доводить його до жалісного лементу в ніч повні одне й те саме. Він бачить неприродного безносого ката, який, підскочивши та якось гухнувши голосом, коле списом у серце прив’язаного до стовпа збожеволілого Ґестаса.", "Та не стільки страшний сам кат, скільки неприродне освітлення уві сні, що походить від якоїсь хмари, яка кипить і навалюється на землю, як це буває тільки під час світових катастроф. Після заштрику все змінюється перед приспаним.", "Від постелі до вікна простягається широкий місячний шлях, і на той шлях сходить людина в білому плащі з кривавим підбоєм і починає йти до місяця.", "Поруч із нею йде якась молода людина в роздертому хітоні та зі спотвореним обличчям.", "Йдучи, вони про щось розмовляють із запалом, сперечаються, хочуть про щось домовитися."], "p": 3918}, {"t": "text", "c": ["— Боги, боги, — говорить, звертаючи погордливе обличчя до свого супутника, та людина в плащі. — Яка паскудна страта!", "Але ти мені, будь ласка, скажи, — тут обличчя з погордливого обертається на благальне, — її ж не було!", "Благаю тебе, скажи, не було?"], "p": 3919}, {"t": "text", "c": ["— Тавжеж не було, — відповідає хрипким голосом супутник, — це тобі примарилося."], "p": 3920}, {"t": "text", "c": ["— І ти можеш заприсягтися в цьому? — запопадливо просить людина в плащі."], "p": 3921}, {"t": "text", "c": ["— Клянуся! — відповідає супутник, і очі його чогось осміхаються."], "p": 3922}, {"t": "text", "c": ["— Більше мені нічого не треба! — зірваним голосом скрикує людина в плащі й береться вище й вище до місяця, і тягне за собою свого супутника.", "За ними йде спокійний і величний велетенський гостровухий пес."], "p": 3923}, {"t": "text", "c": ["Тоді місячний шлях скипає, з нього починає хльостати місячна ріка й розливається на всі боки.", "Місяць владарює й грає, місяць танцює й сваволить.", "Тоді в потоку складається незмірної вроди жінка й виводить до Івана за руку оброслу бородою людину, яка боязко озирається.", "Іван Миколайович відразу впізнає її. Це — той номер сто вісімнадцятий, його нічний гість. Іван Миколайович уві сні простягає до нього руки й жадібно запитує: — То, отже, цим і скінчилося?"], "p": 3925}, {"t": "text", "c": ["— Цим і скінчилося, мій учню, — відповідає номер сто вісімнадцятий, а жінка підходить до Івана й каже:"], "p": 3926}, {"t": "text", "c": ["— Звичайно, цим.", "Усе скінчилося й усе кінчається… І я вас поцілую в чоло, і все вам буде так, як треба."], "p": 3927}, {"t": "text", "c": ["Вона нахиляється до Івана й цілує його в чоло, Іван тягнеться до неї і вдивляється їй у вічі, але вона відступає, відступає і йде разом зі своїм супутником до місяця."], "p": 3928}, {"t": "text", "c": ["Тоді місяць починає шаленіти, він звергає потоки світла просто на Івана, він розпирскує світло на всі боки, в кімнаті починається місячна повінь, світло колишеться, підноситься вище, затоплює постіль.", "От тоді й спить Іван Миколайович зі щасливим лицем."], "p": 3929}, {"t": "text", "c": ["Ранком він прокидається мовчазним, але цілком спокійним і здоровим.", "Його поколена пам’ять стихає, і до наступної повні професора не потривожить ніхто: ні безносий вбивця Ґестаса, ні жорстокий п’ятий прокуратор Юдеї вершник Понтій Пилат."], "p": 3930}]}