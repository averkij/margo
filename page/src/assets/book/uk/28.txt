{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 28", "p": 3360}, {"t": "h2", "c": "Останні пригоди Коров’єва та Бегемота", "p": 3361}, {"t": "text", "c": ["Чи були ті силуети, чи вони тільки приверзлися ураженим страхом мешканцям злощасного дому на Садовій, достеменно сказати, звичайно ж, не можна.", "Якщо вони були, то куди вони безпосередньо рушили, так само не знає ніхто. Де вони розділилися, також не можемо сказати, та знаємо, що приблизно за чверть години після початку пожежі на Садовій, біля дзеркальних дверей Торгсіну на Смоленському ринку з’явився довгий громадянин у картатому костюмі і з ним чорний здоровий кіт."], "p": 3486}, {"t": "text", "c": ["Спритно вихляючи поміж перехожих, громадянин відчинив зовнішні двері магазину.", "Та тут маленький, кощавий та вкрай недоброзичливий швайцар перепинив йому шлях і роздратовано сказав:"], "p": 3487}, {"t": "text", "c": ["— З котами не можна!"], "p": 3488}, {"t": "text", "c": ["— Я вибачаюся, — забрязкотів довгий та приклав вузлувату руку до вуха, як туговухий, — з котами, ви кажете?", "А де ж ви бачите кота?"], "p": 3489}, {"t": "text", "c": ["Швайцар вилупив очі, й було через що: жодного кота біля ніг громадянина вже не виявилося, а з-за плеча його натомість вихилявся й поривавсь до магазину товстун у драній кепці, який і справді дещо скидався пикою на кота.", "В руках товстун мав примуса."], "p": 3490}, {"t": "text", "c": ["Ці двійко відвідувачів чогось не сподобалися швайцарові-мізантропу."], "p": 3491}, {"t": "text", "c": ["— В нас тільки на валюту, — прохарчав він, роздратовано дивлячись з-під кошлатих, неначе міллю поїдених сивих брів."], "p": 3492}, {"t": "text", "c": ["— Дорогий мій, — забрязкотів довгий, виблискуючи оком з розбитого пенсне, — а звідки ж вам відомо, що я її не маю?", "Ви судите з костюма?", "Ніколи не робіть цього, щонайбезцінніший страже! Ви можете помилитися, і то вельми тяжко помилитися.", "Перечитайте ще раз хоча б історію знаменитого каліфа Гарун-аль-Рашида.", "Але в цьому разі, полишаючи цю історію дочасу осторонь, хочу сказати вам, що нажаліюся на вас завідувачеві та порозказую йому про вас таких речей, що чи не привелося б вам покинути вашого поста між блискучими дзеркальними дверима."], "p": 3493}, {"t": "text", "c": ["— Я маю, може, повен примус валюти, — запально устряв до розмови котоподібний товстун, просто-таки пручи до магазину.", "Ззаду вже напирала й злостилася публіка.", "З ненавистю й сумнівом дивлячись на диковинну парочку, швайцар посторонився, і наші знайомі, Коров’єв і Бегемот, опинилися в магазині."], "p": 3494}, {"t": "text", "c": ["Тут вони насамперед обгляділися, а тоді лунким голосом, чутним геть у кожнісінькому куточку, Коров’єв оголосив: — Прекрасний магазин!", "Дуже, дуже гарний магазин. Публіка від прилавків обернулася й чомусь із подивом поглянула на промовця, хоча хвалити магазин той мав усі підстави."], "p": 3497}, {"t": "text", "c": ["Сотні штук ситцю найрозкішніших барв виднілися в клітках полиць. За ними громадилися міткалі й шифони й сукна фрачні.", "У перспективу йшли цілі штабелі коробок із взуттям, і кількоро громадянок сиділи на низеньких стільчиках, маючи праву ногу в старому, поношеному черевику, а ліву— в новому блискучому човнику, якою вони й тупали заклопотано в килимок.", "Десь у глибині за рогом співали й грали патефони."], "p": 3498}, {"t": "text", "c": ["Та, минаючи усі ці спокуси, Коров’єв і Бегемот попрямували впрост до стику гастрономічного та кондитерського відділень.", "Тут було дуже просторо, громадянки в хусточках та беретиках не напирали на прилавки, як у ситцевому відділенні."], "p": 3499}, {"t": "text", "c": ["Низенький, зовсім квадратний чоловік, виголений до синяви, в рогових окулярах, у новенькому капелюсі, не пом’ятому та без патьоків на стрічці, в бузковому пальті та лайкових рудих рукавичках, стояв край прилавка й щось наказово мугикав.", "Продавець в чистому білому халаті й синій шапочці обслуговував бузкового клієнта.", "Гостролезим ножем, дуже схожим на ножа, викраденого Левієм Матвієм, він знімав з жирної плачливої рожевої лососини її схожу на зміїну із сріблястим відлиском шкуру."], "p": 3500}, {"t": "text", "c": ["— І це відділення чудове, — врочисто признав Коров’єв, — і іноземець симпатичний, — він доброзичливо вказав пальцем на бузкову спину."], "p": 3501}, {"t": "text", "c": ["— Ні, Фаґоте, ні, — задумливо відповів Бегемот, — ти, голубе, помиляєшся. В обличчі бузкового джентльмена чогось бракує, як на мене."], "p": 3502}, {"t": "text", "c": ["Бузкова спина здригнулася, але, мабуть, випадково, бо ж не міг іноземець зрозуміти те, що казали руською Коров’єв та його супутник."], "p": 3503}, {"t": "text", "c": ["— Кароші? — суворо запитував бузковий покупець."], "p": 3504}, {"t": "text", "c": ["— Знаменита! — відповідав продавець, кокетливо колупаючи вістрям ножа під шкурою."], "p": 3505}, {"t": "text", "c": ["— Кароші люблю, плахой — нет, — суворо казав іноземець."], "p": 3506}, {"t": "text", "c": ["— Аякже! — палко відповідав продавець."], "p": 3507}, {"t": "text", "c": ["Тут наші знайомі відійшли від іноземця з його лососиною до краю кондитерського прилавку."], "p": 3508}, {"t": "text", "c": ["— Гаряче сьогодні, — звернувся Коров’єв до молоденької червонощокої продавчині й не дістав від неї жодної відповіді на це. — Почому мандарини? — поспитався тоді в неї Коров’єв."], "p": 3509}, {"t": "text", "c": ["— Тридцять копійок кіло, — відповіла продавчиня."], "p": 3510}, {"t": "text", "c": ["— Усе кусається, — зітхнувши, зазначив Коров’єв, — ех, ех… — він трохи ще подумав і запросив свого супутника: — Їж, Бегемоте."], "p": 3511}, {"t": "text", "c": ["Товстун узяв свого примуса під пахву, заволодів верхнім мандарином у піраміді і, тут-таки зі шкурою зжерши його, узявся до другого."], "p": 3512}, {"t": "text", "c": ["Продавчиню пройняв смертельний жах."], "p": 3513}, {"t": "text", "c": ["— Ви з глузду з’їхали! — скрикнула вона, втрачаючи свій рум’янець. — Чека давайте!", "Чека! — і вона впустила конфектні щипці."], "p": 3514}, {"t": "text", "c": ["— Душечко, любко, красуню, — засичав Коров’єв, перевалюючись через прилавок і підморгуючи продавчині, — не при валюті ми сьогодні… ну що ж поробиш!", "Але, клянуся вам, наступного разу, і аж ніяк не пізніше понеділка, віддамо усе чистоганом.", "Ми тут неподалік, на Садовій, де пожежа…"], "p": 3515}, {"t": "text", "c": ["Бегемот, проковтнувши третього мандарина, сунув лапу до хитрої споруди з шоколадних плиток, висмикнув одну долішню, через що, звичайно ж, усе завалилося, і проковтнув її разом із золотою обгорткою."], "p": 3516}, {"t": "text", "c": ["Продавці за рибним прилавком неначе скам’яніли зі своїми ножами в руках, бузковий іноземець повернувся до грабіжників, і тут виявилося, що Бегемот не мав рації: бузковому не бракувало чогось в обличчі, а навпаки, радше було зайве — драглисті щоки та метушливі очі."], "p": 3517}, {"t": "text", "c": ["Геть споловівши, продавчиня тужливо прокричала на увесь магазин:"], "p": 3518}, {"t": "text", "c": ["— Палйосич!", "Палйосич!"], "p": 3519}, {"t": "text", "c": ["Публіка із ситцевого відділення посунула на цей крик, а Бегемот відійшов від кондитерських спокус і запустив лапу до бочки з написом «Оселедець керченський відбірний», витяг двійко оселедців і проковтнув їх, виплюнувши хвости."], "p": 3520}, {"t": "text", "c": ["— Палйосич! — повторився відчайдушний крик за прилавком кондитерського, а за рибним прилавком гаркнув продавець в еспаньйолці: — Ти що ж ото робиш, гад?!"], "p": 3522}, {"t": "text", "c": ["Павло Йосипович вже поспішав до місця дії.", "Це був показний чоловік у білому чистому халаті, як хірург, і з оливцем, що стирчав із кишені.", "Павло Йосипович, видно, був досвідченою людиною. Побачивши в роті Бегемота хвіст третього оселедця, він умить оцінив становище, геть усе збагнув і, не заходячи в жодні суперечки з нахабами, махнув у далечінь рукою, скомандувавши: — Сюрчи!"], "p": 3524}, {"t": "text", "c": ["На ріг Смоленського з дзеркальних дверей вилетів швайцар і залився зловіщим сюрчанням.", "Публіка стала обступати негідників, і тоді до діла забрався Коров’єв."], "p": 3525}, {"t": "text", "c": ["— Громадяни! — тремким тоненьким голосом прокричав він. — Що ж воно робиться?", "Га?", "Дозвольте вас про це запитати!", "Бідна людина, — Коров’єв підпустив тремтіння до свого голосу й вказав на Бегемота, який негайно скроїв плаксиву фізіономію, — бідна людина цілий день ладить примуси; вона зголодніла… а звідки ж їй узяти валюту?"], "p": 3526}, {"t": "text", "c": ["Павло Йосипович, зазвичай стриманий і спокійний, крикнув на це суворо:"], "p": 3527}, {"t": "text", "c": ["— Ти це кинь! — і махнув у далечінь вже нетерпляче.", "Тоді трелі біля дверей загриміли веселіше."], "p": 3528}, {"t": "text", "c": ["Та Коров’єв, не знітившись виступом Павла Йосиповича, вів далі:"], "p": 3529}, {"t": "text", "c": ["— Звідки? — ставлю я усім питання!", "Він зморений голодом і спрагою! Йому гаряче. Ну взяв скуштувати, бідолашний, мандарина.", "І вся ціна тому мандаринові три копійки. І от вони вже тьохкають, як ті солов’ї навесні в лісі, тривожать міліцію, відривають її від роботи.", "А йому можна?", "Га? — і тут Коров’єв вказав на бузкового гладуна, через що в того на обличчі виказалася превелика тривога. — Що він за один такий?", "Га?", "Звідки він приїхав?", "Навіщо?", "Скучили ми по ньому, чи як?", "Запрошували ми його, чи як?", "Авжеж, — саркастично кривлячи рота, на увесь голос кричав колишній реґент, — він, бачите, в парадному бузковому костюмі, од лососини увесь розбух, він увесь напханий валютою, а нашому як, а нашому? Гірко мені! Гірко! Гірко! — завив Коров’єв, як дружко на старовинному весіллі. Уся ця пребезглузда, нетактовна і, ймовірно, політично шкідлива промова примусила гнівно здригатися Павла Йосиповича, але, хай як воно дивно, з очей стлумленої публіки знати було, що в дуже багатьох людей вона пробуджувала співчуття!", "А коли Бегемот, приклавши брудного продраного рукава до ока, вигукнув трагічно:"], "p": 3531}, {"t": "text", "c": ["— Спасибі, вірний друже, заступився за потерпілого! — сталося диво.", "Дуже пристойний тихий дідок, одягнений бідно, але чепурненько, який купував три мигдалеві тістечка в гастрономічному відділенні, вмить преобразився.", "Очі йому блиснули войовничим вогнем, він зчервонівся, жбурнув мішечка з тістечками на підлогу й крикнув: — Правда! — дитячим тонким голосом. Затим він вихопив тацю, скинувши з неї рештки погубленої Бегемотом шоколадної ейфелевої вежі, змахнув нею, лівою рукою зірвав з іноземця капелюха, а правою з розмаху вдарив тацею плиском іноземця по плішивій голові.", "Прокотився такий звук, який буває, коли з вантажівки скидають на землю бляху.", "Гладун, біліючи, повалився навзнаки й сів у діжку з керченськими оселедцями, вибивши з неї фонтан оселедчаної ропи.", "Тут сталося й інше диво. Бузковий, провалившись у діжку, чистою руською мовою, без жодних ознак будь-якого акценту, скрикнув: — Вбивають!", "Міліцію!", "Мене бандити вбивають! — очевидно, внаслідок потрясіння, раптово опанувавши дотепер незнану йому мову."], "p": 3534}, {"t": "text", "c": ["Тоді змовкло сюрчання швайцара, й у натовпі збуджених покупців замаячили, наближаючись, два міліційні шоломи.", "Та підступний Бегемот, як з ряжки в лазні обдають лавку, обдав з примуса кондитерський прилавок бензином, і той спалахнув сам собою.", "Полум’я шибонуло вгору й побігло вдовж прилавка, пожираючи красиві паперові стрічки на корзинах із фруктами.", "Продавчині з верещанням кинулися бігти з-за прилавку, і ледве вони вискочили з-за нього, спалахнули полотняні штори на вікнах, і на підлозі зайнявся бензин.", "Публіка, враз здійнявши відчайдушний галас, шугнула з кондитерського назад, зім’явши більше непотрібного Павла Йосиповича, а з-за рибного валкою із своїми вигостреними ножами клусом побігли до дверей чорного ходу продавці.", "Бузковий громадянин, видершись із діжки, увесь в оселедчаній рідоті, перевалився через сьомгу на прилавку й пішов за ними.", "Задзеленчали й посипались шибки у вихідних дзеркальних дверях, видавлені людьми, що рятувалися, і обидва негідники — і Коров’єв, і ненажера Бегемот — кудись поділися, а куди — несила було збагнути.", "Вже перегодом самовидці, присутні при початку пожежі на Смоленському, розповідали, що нібито обидва хуліґани злетіли угору під стелю й там нібито луснули обидва, як повітряні дитячі кульки.", "Воно, либонь, сумнівно, щоб справа була саме так, та чого не знаємо, того не знаємо."], "p": 3535}, {"t": "text", "c": ["Та знаємо, що за якусь хвилину по пригоді на Смоленському і Бегемот і Коров’єв вже опинилися на хіднику бульвару, якраз біля дому грибоєдівської тітки.", "Коров’єв зупинився коло огорожі й промовив: — Ба! Та це ж письменницький дім.", "Знаєш, Бегемоте, я дуже багато хорошого й похвального чув про цей дім!", "Зверни увагу, друже, на цей дім.", "Приємно думати про те, що під цим дахом ховається й визріває ціла безодня талантів."], "p": 3537}, {"t": "text", "c": ["— Як ананаси в оранжеріях, — сказав Бегемот і, щоб краще помилуватися кремовим будинком з колонами, вліз на бетонний підмурок чавунної огорожі."], "p": 3538}, {"t": "text", "c": ["— Саме так, — погодився із своїм нерозлучним супутником Коров’єв, — і солодкий жах підступає до серця, як іздумаєш про те, що от у цьому домі зараз визріває майбутній автор «Дон Кіхота», або «Фауста», або, чорт мене забирай, «Мертвих душ»!", "Га?"], "p": 3539}, {"t": "text", "c": ["— Страх подумати, — потвердив Бегемот."], "p": 3540}, {"t": "text", "c": ["— Так, — вів далі Коров’єв, — дивних речей можна сподіватися в парниках цього дому, що згуртував під своїм дахом скількорось тисяч подвижників, які вирішили покласти самовіддано своє життя на служіння Мельпомені, Полігімнії і Талії.", "Можеш уявити, який галас зчиниться, як хто-небудь з них на почин подарує читацькій публіці «Ревізора» або, в найгіршому разі, «Євгенія Онєгіна»! — І дуже просто, — знову ж таки потвердив Бегемот."], "p": 3542}, {"t": "text", "c": ["— Так, — вів далі Коров’єв і стурбовано підняв пальця, — але!", "Але, кажу я і повторюю це — але! Якщо на ці ніжні тепличні рослини не нападе який-небудь мікроорганізм, не підточить їхнє коріння, якщо вони не загниють!", "А таке ж буває з ананасами!", "Ой-ой-ой, як буває!"], "p": 3543}, {"t": "text", "c": ["— До речі, — поспитався Бегемот, просуваючи свою круглу голову крізь дірку в ґратах, — що це вони роблять на веранді?"], "p": 3544}, {"t": "text", "c": ["— Обідають, — пояснив Коров’єв, — додам до цього, дорогий мій, що тут дуже непоганий та недорогий ресторан.", "А я, тим часом, як і всякий турист перед подальшою подорожжю, маю охоту закусити й випити великого крижаного кухля пива."], "p": 3545}, {"t": "text", "c": ["— І я теж, — відповів Бегемот, і обидва негідники попрямували асфальтовою стежиною під липами впрост до веранди ресторану, який не начувався лиха."], "p": 3546}, {"t": "text", "c": ["Бліда й зануджена громадянка в білих шкарпеточках і білому ж беретику з хвостиком сиділа на віденському стільці при вході на веранду з рогу, там, де в зелені трельяжу було влаштовано вхідний отвір. Перед нею на простому кухняному столі лежала груба конторського типу книга, до якої громадянка, не знати з яких причин, записувала тих, хто входив до ресторану.", "Цією самою громадянкою й були зупинені Коров’єв і Бегемот."], "p": 3547}, {"t": "text", "c": ["— Ваші посвідчення? — вона здивовано глипала на пенсне Коров’єва, а також і на примуса Бегемота, й на розірваний Бегемотів лікоть."], "p": 3548}, {"t": "text", "c": ["— Складаю вам тисячу перепросин, які посвідчення? — спитав Коров’єв, здивувавшись."], "p": 3549}, {"t": "text", "c": ["— Ви — письменники? — своєю чергою запитала громадянка."], "p": 3550}, {"t": "text", "c": ["— Безумовно, — з гідністю відповів Коров’єв."], "p": 3551}, {"t": "text", "c": ["— Ваші посвідчення? — повторила громадянка."], "p": 3552}, {"t": "text", "c": ["— Красуню моя… — почав ніжно Коров’єв."], "p": 3553}, {"t": "text", "c": ["— Я не красуня, — перебила його громадянка."], "p": 3554}, {"t": "text", "c": ["— Ох, яка це шкода, — розчаровано сказав Коров’єв і вів далі: — Ну що ж, як не волите бути красунею, що було б вельми приємно, можете не бути нею.", "Так от, щоб переконатися в тому, що Достоєвський — письменник, невже ж треба питати в нього посвідчення?", "Та візьміть перші-ліпші п’ять сторінок з будь-якого його роману, і без усякого посвідчення ви переконаєтеся, що маєте діло з письменником.", "Та я так гадаю, що він і посвідчення жодного не мав! Як ти гадаєш? — звернувся Коров’єв до Бегемота."], "p": 3555}, {"t": "text", "c": ["— Б’юся навзаклад, що не мав, — відповів той, ставлячи примуса на стіл поруч із книгою та втираючи піт рукою на закоптілому лобі."], "p": 3556}, {"t": "text", "c": ["— Ви — не Достоєвський, — сказала громадянка, збита з пантелику Коров’євим. — Ну, хтозна, хтозна, — відповів той."], "p": 3558}, {"t": "text", "c": ["— Достоєвський помер, — сказала громадянка, але якось не дуже певно."], "p": 3559}, {"t": "text", "c": ["— Протестую! — гаряче викрикнув Бегемот.", "— Достоєвський безсмертний."], "p": 3560}, {"t": "text", "c": ["— Ваші посвідчення, громадяни, — сказала громадянка."], "p": 3561}, {"t": "text", "c": ["— Даруйте, це врешті-решт смішно, — не здавався Коров’єв, — ніяк не посвідченням визначається письменник, а тим, що він пише!", "Звідки ви знаєте, які задуми снуються в моїй голові?", "Або в цій голові? — й він вказав на голову Бегемота, з якої той негайно зняв кепку, неначе для того, щоб громадянка могла краще роздивитися її."], "p": 3562}, {"t": "text", "c": ["— Пропустіть, громадяни, — вже нервуючи, сказала вона."], "p": 3563}, {"t": "text", "c": ["Коров’єв і Бегемот посторонилися й пропустили якогось письменника в сірому костюмі, в літній без краватки білій сорочці, комір якої широко лежав на комірі піджака, і з газетою під пахвою.", "Письменник привітно кивнув громадянці, на ходу поставив у підставленій йому книзі якусь закарлючку й пройшов на веранду."], "p": 3564}, {"t": "text", "c": ["— На жаль, не нам, не нам, — скрушно мовив Коров’єв, — а йому дістанеться той крижаний кухоль пива, про якого ми, бідолашні блудяги, так мріяли з тобою, становище наше жалюгідне й скрутне, і я не знаю, що його й робити."], "p": 3565}, {"t": "text", "c": ["Бегемот лише скрушно розвів руками й надів кепку на круглу голову, порослу густим волоссям, дуже схожим на котячу шерсть.", "І цієї миті негучний, але владний голос пролунав над головою громадянки:"], "p": 3566}, {"t": "text", "c": ["— Пропустіть, Софіє Павлівно."], "p": 3567}, {"t": "text", "c": ["Громадянка з книгою здивувалася; в зелені трельяжу постали білі фрачні груди та клинувата борода флібустьєра.", "Він привітно дивився на двох сумнівних голодранців і навіть більше, робив їм запрошувальні жести.", "Авторитет Арчибальда Арчибальдовича був річчю, серйозно відчутною в ресторані, яким він завідував, і Софія Павлівна покірно спитала в Коров’єва: — Як ваше прізвище?"], "p": 3569}, {"t": "text", "c": ["— Панаєв, — ґречно відповів той.", "Громадянка записала це прізвище й звела питальний погляд на Бегемота."], "p": 3570}, {"t": "text", "c": ["— Скабічевський, — пропищав той, чомусь вказуючи на свого примуса.", "Софія Павлівна записала й це і підсунула книгу відвідувачам, щоб вони розписалися в ній.", "Коров’єв проти прізвища «Панаєв» написав «Скабічевський», а Бегемот проти Скабічевського написав «Панаєв».", "Арчибальд Арчибальдович, украй вражаючи Софію Павлівну, спокусливо всміхаючись, повів гостей до найкращого столика в протилежному кінці веранди, туди, де лежала найгустіша тінь, до столика, край якого весело вигравало сонце в одному з прорізів трельяжної зелені. Софія ж Павлівна, моргаючи зі здуміння, довго вивчала дивні записи, зроблені несподіваними відвідувачами у книзі."], "p": 3571}, {"t": "text", "c": ["Офіціянтів Арчибальд Арчибальдович здивував не менше, ніж Софію Павлівну.", "Він особисто відсунув стільця від столика, запрошуючи Коров’єва сісти, мигнув одному, щось шепнув іншому, і два офіціянти заметушилися біля нових гостей, з яких один свого примуса поставив поряд із своїм поруділим черевиком на підлогу. Вмить зникла зі столика стара скатертина у жовтих плямах, у повітрі з хрускотом крохмалю зметнулася сніжно-біла, як бедуїнський бурнус, інша, а Арчибальд Арчибальдович вже шепотів тихо, але дуже виразно, схилившись до самого вуха Коров’єва:"], "p": 3572}, {"t": "text", "c": ["— Чим частуватиму?", "Баличок маю особливий… в архітектівського з’їзду урвав…"], "p": 3573}, {"t": "text", "c": ["— Ви… е… дайте нам взагалі закусочку… е… — доброзичливо промимрив Коров’єв, розкидаючись на стільці."], "p": 3574}, {"t": "text", "c": ["— Розумію, — заплющуючи очі, багатозначно відповів Арчибальд Арчибальдович."], "p": 3575}, {"t": "text", "c": ["Побачивши, як поводиться з вельми сумнівними відвідувачами шеф ресторану, офіціянти полишили усякі сумніви та забралися до діла серйозно.", "Один вже підносив сірника Бегемотові, який витяг з кишені недопалка й сунув його собі до рота, другий підлетів, видзвонюючи зеленим склом і виставляючи біля кувертів чарки, ляфітники та тонкостінні келихи, з яких так добре п’ється нарзан під тентом… ні, забігаючи наперед, скажемо: пився нарзан під тентом вікопомної грибоєдівської веранди."], "p": 3576}, {"t": "text", "c": ["— Філейчиком з орябця можу почастувати, — музично муркотів Арчибальд Арчибальдович.", "Гість у тріснутому пенсне сповна схвалював пропозиції командира бриґа й доброзичливо дививсь на нього крізь непотрібне скельце."], "p": 3577}, {"t": "text", "c": ["Белетрист Петраков-Суховій, що обідав за сусіднім столиком разом із дружиною, яка доїдала свинячого ескалопа, з властивою усім письменникам спостережливістю помітив упадання Арчибальда Арчибальдовича та дуже й дуже здивувався.", "А дружина його, вельми поважна дама, просто-таки приревнувала пірата до Коров’єва, ба навіть ложечкою постукала… — і що ж ото, мовляв, нас затримують… пора й морозиво подавати!", "У чім річ?"], "p": 3578}, {"t": "text", "c": ["Однак, пославши Петраковій чарівну усмішку, Арчибальд Арчибальдович скерував до неї офіціянта, а сам не полишив своїх любих гостей.", "Ах, тямущим був Арчибальд Арчибальдович! А вже спостережливим, певно, не менше від самих письменників.", "Арчибальд Арчибальдович знав і про сеанс у Вар’єте, і про багато інших подій цих днів, чув, але на відміну від інших, повз вуха не пропустив ні слова «картатий», ні слова «кіт».", "Арчибальд Арчибальдович нараз здогадався, хто його відвідувачі. А здогадавшись, природна річ, сваритися з ними не став.", "А от Софія Павлівна гарна!", "Воно ж треба таке надумати, — перепиняти цим двом шлях до веранди!", "А втім, що з неї питати."], "p": 3579}, {"t": "text", "c": ["Пихато тицькаючи ложечкою в розклякле вершкове морозиво, Петракова невдоволеними очима спозирала, як столик перед двома одягненими як якісь опудала ніби чарами обростає наїдками.", "До блиску вимите салатне листя вже стирчало з вази із свіжою ікрою… мить, і з’явилось на спеціяльно підсунутому окремому столику запітніле срібне відерце…"], "p": 3580}, {"t": "text", "c": ["Лише впевнившись у тому, що усе зроблено по честі, лише тоді, як в руках офіціянтів прилетіла закрита сковорода, в якій щось вуркотіло, Арчибальд Арчибальдович дозволив собі залишити двох загадкових відвідувачів, та й то передтим шепнувши їм: — Пробачте! На хвилинку!", "Сам догляну за філейчиками."], "p": 3582}, {"t": "text", "c": ["Він відлетів від столика й зник у внутрішньому ході ресторану.", "Коли б який спостерігач міг простежити подальші дії Арчибальда Арчибальдовича, вони, без сумніву, здалися б йому дещо загадковими."], "p": 3583}, {"t": "text", "c": ["Шеф подався ніяк не до кухні припильнувати філейчики, а до ресторанної комори.", "Він відчинив її своїм ключем, замкнувся в ній, вийняв із скрині з льодом обережно, щоб не закаляти манжетів, два важкенькі балики, запакував їх у газетний папір, акуратно перев’язав мотузкою й відклав убік.", "Потім у сусідній кімнаті перевірив, чи на місці його літнє пальто на шовковій підкладці та капелюх, і аж тоді пройшов до кухні, де кухар старанно платав обіцяні гостям піратом філейчики."], "p": 3584}, {"t": "text", "c": ["Слід сказати, що дивного чи загадкового в усіх діях Арчибальда Арчибальдовича аж ніяк не було й дивними такі дії міг би вважати лише спостерігач позверхній.", "Вчинки Арчибальда Арчибальдовича цілком логічно випливали з усього попереднього.", "Знаття останніх подій, а насамперед — феноменальне чуття Арчибальда Арчибальдовича підказували шефові грибоєдівського ресторану, що обід його двох відвідувачів буде хоча й пишним та розкішним, але вкрай нетривалим.", "І чуття, яке ніколи не обманювало колишнього флібустьєра, не підвело його й цього разу."], "p": 3585}, {"t": "text", "c": ["У той час, як Коров’єв і Бегемот цокалися другою чаркою пречудової холодної московської подвійної очистки горілки, з’явився на веранді спітнілий та схвильований хронікер Боба Кандалупський, відомий в Москві своїм подивугідним усезнайством, і відразу підсів до Петракових.", "Поклавши свого розбухлого портфеля на столик, Боба негайно сунув свої губи до вуха Петракову й зашепотів до нього якісь вельми спокусливі речі.", "Мадам Петракова, мліючи з цікавости, і свого вуха підставила до пухлих масних губів Боби. А той, зрідка злодійкувато озираючись, усе шепотів та шепотів, і можна було розчути окремі слова, на зразок таких:"], "p": 3586}, {"t": "text", "c": ["— Клянуся вам честю!", "На Садовій, на Садовій, — Боба ще більше знизив голос, — не беруть кулі!", "Кулі… кулі… бензин, пожежа… кулі…"], "p": 3587}, {"t": "text", "c": ["— От цих брехачів, що поширюють огидні чутки, — в обуренні дещо гучніше, ніж хотів би Боба, загуділа контральтовим голосом мадам Петракова, — от їх слід було б роз’яснити!", "Та дарма, так воно й буде, їх закличуть до ладу!", "Що за капосні побрехеньки!"], "p": 3588}, {"t": "text", "c": ["— Які ж побрехеньки, Антонидо Порфирівно! — вигукнув засмучений невір’ям дружини письменника Боба й знову залопотів: — Кажу вам, кулі не беруть…", "А тепер пожежа… Вони повітрям… повітрям… — Боба сичав, не здогадуючись, що ті, про кого він розповідає, сидять поруч із ним, ласуючи його лопотінням.", "А втім, це ласування скоро урвалося. З внутрішнього ходу ресторану на веранду гінко вийшли троє чоловіків із туго оперезаними ременями таліями, в крагах та з револьверами в руках.", "Передній крикнув гучно й страшно:"], "p": 3589}, {"t": "text", "c": ["— Ані руш! — І зразу ж усі троє відкрили стрілянину на веранді, цілячи в голову Коров’єву та Бегемоту.", "Обидва обстріляні нараз розтанули в повітрі, а з примуса шибнув стовп вогню просто в тент. Неначе зяюча паща з чорними краями з’явилася в тенті й стала розповзатися на всі боки.", "Вогонь, проскочивши крізь неї, піднявся до самого даху грибоєдівського дому.", "Теки з паперами, що лежали на вікні другого поверху в кімнаті редакції, враз спалахнули, а за ними охопило й штору, і тут вогонь, із гучанням, як наче хто його роздмухував, стовпами пішов усередину тітчиного дому."], "p": 3590}, {"t": "text", "c": ["За кілька секунд асфальтовими хідничками, що вели до чавунної огорожі бульвару, звідки в середу увечері прийшов не зрозумілий ніким перший звіщун нещастя Івасик, тепер бігли недообідалі письменники, офіціянти, Софія Павлівна, Боба, Петракова, Петраков."], "p": 3591}, {"t": "text", "c": ["Завчасно вийшовши крізь бічний хід, ніде не тікаючи й ніде не поспішаючи, як капітан, що з обов’язку мав залишити обійнятий полум’ям бриґ останнім, стояв спокійний Арчибальд Арчибальдович у літньому пальті на шовковій підкладці, з двома баликовими колодами під пахвою."], "p": 3592}]}