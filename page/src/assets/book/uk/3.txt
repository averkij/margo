{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 3", "p": 381}, {"t": "h2", "c": "Сьомий доказ", "p": 382}, {"t": "text", "c": ["— Так, було близько десятої години ранку, високоповажаний Іване Миколайовичу, — сказав професор."], "p": 398}, {"t": "text", "c": ["Поет провів рукою по обличчі, як людина, яка щойно отямилася, і побачив, що на Патріярших настав вечір."], "p": 399}, {"t": "text", "c": ["Вода у ставі почорніла, й легкий човник вже плинув нею, і чувся плескіт весла й смішки якоїсь громадянки в човнику.", "В алеях на лавах з’явилася публіка, але знову ж таки на всіх трьох боках квадрата, окрім того, де були наші розмовники."], "p": 400}, {"t": "text", "c": ["Небо над Москвою ніби вицвіло, і дуже виразно було видно у висоті місяць у повні, але ще не золотий, а білий.", "Дихати стало багато легше, і голоси під липами тепер звучали м’якше, по-вечірньому."], "p": 401}, {"t": "text", "c": ["«Як це я не помітив, що він встиг сплести ціле оповідання?.. — зачудовано подумав Бездомний. — Воно он уже й вечір!", "А може то й не він розповідав, просто я заснув і це все мені наснилося?»", "Та слід гадати, що усе ж таки розповідав професор, інакше доведеться припустити, що те саме наснилося й Берліозові, бо той сказав, уважно приглядаюсь до обличчя іноземця:"], "p": 402}, {"t": "text", "c": ["— Ваше оповідання надзвичайно цікаве, професоре, хоча воно аж ніяк не збігається з євангельськими оповістями."], "p": 403}, {"t": "text", "c": ["— Даруйте, — поблажливо посміхнувшись, озвався професор, — вже хто-хто, а ви ж бо маєте знати, що геть нічого з того, що написано в Евангеліях, не відбувалося насправді ніколи, і якщо станемо посилатися на Евангелія як на історичне джерело… — він ще раз осміхнувся, і Берліоз затявся, тому що дослівно те саме він казав Бездомному, йдучи з ним Бронною до Патріярших ставів."], "p": 404}, {"t": "text", "c": ["— Це так, — відзначив Берліоз, — та боюся, що ніхто не може потвердити, що й розказане вами діялося насправді."], "p": 405}, {"t": "text", "c": ["— О ні!", "Це може хто потвердити! — починаючи говорити ламаною мовою, надзвичай упевнено озвався професор і несподівано поманив обох приятелів до себе ближче."], "p": 406}, {"t": "text", "c": ["Ті нахилились до нього з обох боків, і він сказав, але вже без усякого акценту, який йому, чорт зна чому, то пропадав, то виникав."], "p": 407}, {"t": "text", "c": ["— Річ у тім… — тут професор полохливо озирнувся й промовив пошепки, — що я особисто був присутнім при всьому цьому.", "І на бальконі був в Понтія Пилата, і в саду, як він з Каїфою розмовляв, і на помості, але тільки таємно, інкогніто, так би мовити, отож прошу вас — нікому анітелень і геть повний секрет!.. Цсс!"], "p": 408}, {"t": "text", "c": ["Запала мовчанка, і Берліоз зблід."], "p": 409}, {"t": "text", "c": ["— Ви… ви скільки часу в Москві? — тремтливим голосом спитав він."], "p": 410}, {"t": "text", "c": ["— Та я щойно, цієї хвилини приїхав до Москви, — розгублено відповів професор, і тут лише приятелі здогадалися поглянути йому як слід в очі й переконалися в тому, що ліве, зелене, в нього згола божевільне, а праве — порожнє, чорне й мертве."], "p": 411}, {"t": "text", "c": ["«От тобі все й з’ясувалося! — подумав Берліоз у замішанні. — Приїхав божевільний німець, або щойно збожеволів на Патріярших.", "Оце історія!»", "Так, дійсно з’ясувалося геть усе: і предивний сніданок в покійного філософа Канта, і недоумкуваті слова про соняшникову олію та Анничку, і пророкування про те, що голову буде відрубано, і все інше — професор був божевільний."], "p": 412}, {"t": "text", "c": ["Берліоз одразу зміркував, що треба робити.", "Відкинувшись на опертя лави, він за спиною став показувати на митах Бездомному — не супереч, мовляв, йому, — та розгублений поет цих сигналів не вловив."], "p": 413}, {"t": "text", "c": ["— Так, так, так, — збуджено казав Берліоз, — а втім, усе це може бути!.. Навіть дуже може бути, і Понтій Пилат, і балькон, і таке інше…", "А ви самі приїхали чи з дружиною?"], "p": 414}, {"t": "text", "c": ["— Сам, сам, я завжди сам, — гірко відповів професор."], "p": 415}, {"t": "text", "c": ["— А де ж ваші речі, професоре? — вкрадливо запитував Берліоз, — у «Метрополі»?", "Ви де зупинилися?"], "p": 416}, {"t": "text", "c": ["— Я?", "Ніде, — відповів навіжений німець, тоскно й дико блукаючи зеленим оком по Патріярших ставах."], "p": 417}, {"t": "text", "c": ["— Як?", "А… де ж ви будете жити?"], "p": 418}, {"t": "text", "c": ["— У вашій квартирі, — раптом зухвало відповів божевільний і підморгнув."], "p": 419}, {"t": "text", "c": ["— Я… я дуже радий, — забурмотів Берліоз, — але, бігме, в мене вам буде незручно… А в «Метрополі» чудові номери, це першорядний готель…"], "p": 420}, {"t": "text", "c": ["— А диявола теж немає? — раптом весело поспитав хворий в Івана Миколайовича."], "p": 421}, {"t": "text", "c": ["— І диявола…"], "p": 422}, {"t": "text", "c": ["— Не супереч! — самими губами прошепотів Берліоз, завалюючись за спину професора та ґримасуючи."], "p": 423}, {"t": "text", "c": ["— Немає ніякого диявола! — розгубившись від усієї цієї бредні, скрикнув Іван Миколайович не те, що треба. — От морока!", "Та годі вам психувати!"], "p": 424}, {"t": "text", "c": ["Тут божевільний зареготав так, що з липи над головами розмовців випурхнув горобець."], "p": 425}, {"t": "text", "c": ["— Ну це вже насправді цікаво, — здригаючись від реготу, промовив професор, — що ж це в вас, де не поткнись, нічого немає! — Він перестав реготати раптово і, що цілком зрозуміло за душевної хвороби, після реготу вдався в іншу крайність — роз’ятрився й крикнув суворо: — То, виходить, так-таки й немає?"], "p": 426}, {"t": "text", "c": ["— Заспокойтеся, заспокойтеся, заспокойтеся, професоре, — бурмотів Берліоз, побоюючись бентежити хворого, — ви посидьте хвилинку тут із товаришем Бездомним, а я лише скочу до рогу, зателефоную, а тоді ми вас проведемо, куди бажаєте.", "Ви ж бо не знаєте міста…"], "p": 427}, {"t": "text", "c": ["Плян Берліоза слід визнати правильним: треба було добігти до найближчого телефону-автомата й сповістити бюро іноземців про те, що от, мовляв, приїжджий з-за кордону консультант сидить на Патріярших ставах у стані явно ненормальному. Так от, слід ужити заходів, бо виходить якась прикра нісенітниця."], "p": 428}, {"t": "text", "c": ["— Зателефонувати?", "Ну що ж, зателефонуйте, — сумно погодився хворий і зненацька гаряче попросив: — Але благаю вас на прощання, повірте бодай у те, що диявол існує!", "За більше я вас і не прошу.", "Майте на увазі, що на це існує сьомий доказ, і вже якнайнадійніший!", "І вам його зараз буде явлено."], "p": 429}, {"t": "text", "c": ["— Гаразд, гаразд, — фальшиво-лагідно говорив Берліоз і, підморгнувши засмученому поетові, якому зовсім була не до шмиги думка стерегти божевільного німця, кинувся до того виходу з Патріярших, що міститься на розі Бронної та Єрмолаївського провулка."], "p": 430}, {"t": "text", "c": ["А професор відразу ніби одужав і посвітлішав."], "p": 431}, {"t": "text", "c": ["— Михайле Олександровичу! — гукнув він наздогін Берліозові."], "p": 432}, {"t": "text", "c": ["Той сіпнувся, озирнувся, та погамував себе думкою, що його ім’я та по-батькові відомі професорові так само з яких-небудь газет.", "А професор прокричав, склавши руки рупором:"], "p": 433}, {"t": "text", "c": ["— Чи не накажете, я звелю зараз надати телеграму вашому дядькові до Києва?"], "p": 434}, {"t": "text", "c": ["І знову сіпнуло Берліоза.", "Звідки ж божевільний знає про існування київського дядька?", "Про це ж бо в жодних газетах, певна річ, нічого не сказано.", "Хе-хе, а чи ж не має рації Бездомний?", "А ну ж як документи ці липові?", "От тобі дивний суб’єкт.", "Телефонувати, телефонувати! Негайно телефонувати! Його хутко з’ясують!"], "p": 435}, {"t": "text", "c": ["І, нічого не слухаючи більше, Берліоз побіг далі."], "p": 436}, {"t": "text", "c": ["Тут, при самому виході на Бронну навперейми редакторові з лавки підвівся точнісінько той самий громадянин, що тоді при світлі сонця виліпився з жирної спеки.", "Та тепер він був уже не повітряний, а звичайний, тілесний, і в сутінках, що западали, Берліоз ясно розгледів, що вусичка в нього як курячі пера, оченятка маленькі, іронічні й напівп’яні, а штанці картаті, підтягнуті настільки, що видно брудні білі шкарпетки."], "p": 437}, {"t": "text", "c": ["Михайло Олександрович аж позадкував, але втішив себе тим міркуванням, що це дурний збіг і що взагалі про це нема коли розмірковувати."], "p": 438}, {"t": "text", "c": ["— Турнікета шукаєте, громадянине? — тріснутим тенором запитав картатий тип. — Отсюдою, будь ласка!", "Просто, і вийдете, куди треба.", "З вас би за напуття на чверть літри… поправитись… колишньому реґентові! — кривляючись, суб’єкт навідліг зняв жокейського свого картузика."], "p": 439}, {"t": "text", "c": ["Берліоз не став слухати канюку й кривляку реґента, підбіг до турнікета й узявся за нього рукою.", "Повернувши його, він уже забрався був ступити на рейки, як в обличчя йому приснуло червоне й біле світло: засвітився в скляному ящику напис «Стережись трамваю!»"], "p": 440}, {"t": "text", "c": ["Тієї ж миті й підлетів той трамвай, що завертав новопрокладеною колією з Єрмолаївського на Бронну.", "Завернувши та вийшовши на пряму, він раптом освітився зсередини електрикою, звив і наддав ходу."], "p": 441}, {"t": "text", "c": ["Обачний Берліоз, хоча й стояв безпечно, вирішив повернутися за рогатку, переклав руку на коловороті, зробив крок узад.", "І тої ж миті рука його ковзнула й зірвалася, нога нестримно, ніби по льоду, поїхала бруківкою, що укосом сходила до рейок, другу ногу підкинуло, і Берліоза викинуло на рейки."], "p": 442}, {"t": "text", "c": ["Намагаючись за щось вхопитися, Берліоз впав горілиць, злегка вдарившись потилицею об бруківку, і встиг побачити у вишині, але чи справа, чи зліва — він уже не збагнув, — позолочений місяць.", "Він встиг повернутися на бік, скаженим рухом тієї ж миті підтяг ноги до живота, і, повернувшись, розгледів геть біле з жаху обличчя жінки-водія та її червону пов’язку, що мчить на нього з нестримною силою.", "Берліоз не скрикнув, але довкруж нього відчайдушними жіночими голосами заверещала уся вулиця.", "Водій рвонула електричне гальмо, вагон сів носом у землю, тоді зразу підскочив, і з гуркотом та дзвоном із вікон полетіли шибки.", "Тут у мозку Берліоза хтось у відчаї скрикнув: — «Невже?..»", "Ще раз, і востаннє, промайнув місяць, але вже розвалюючись на шматки, а потім стало темно."], "p": 443}, {"t": "text", "c": ["Трамвай накрив Берліоза, і під ґрати Патріяршої алеї викинуло на брукований укіс круглий темний предмет. Скотившись з цього укосу, він заскакав бруківкою Бронної."], "p": 444}, {"t": "text", "c": ["Це була відрізана голова Берліоза."], "p": 445}]}