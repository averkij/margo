{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 30", "p": 3659}, {"t": "h2", "c": "Пора! Пора!", "p": 3660}, {"t": "text", "c": ["— Знаєш, — казала Маргарита, — саме як ти заснув учора вночі, я читала про темряву, яка прийшла із Середземного моря… й ці идоли, ах, золоті идоли.", "Вони чомусь мені ввесь час не дають спокою.", "Мені здається, що й зараз буде дощ.", "Ти чуєш, як свіжіє?"], "p": 3661}, {"t": "text", "c": ["— Усе це добре й чудово, — відповідав майстер, палячи й розбиваючи рукою дим, — і ці идоли, Бог з ними… та от що далі вийде, це вже геть незрозуміло!"], "p": 3662}, {"t": "text", "c": ["Розмова ця велася на заході сонця, саме тоді, як до Волянда з’явився на терасі Левій Матвій.", "Віконце підвалу було розчинене, і якби хто зазирнув у нього, він здивувався б тому, наскільки дивно виглядають співрозмовники.", "На Маргариті впрост на голе тіло був накинутий чорний плащ, а майстер був у своїй шпитальній білизні.", "Діялося це через те, що Маргариті геть нічого було вдягти, оскільки усі її речі залишилися у віллі, й хоча та вілла була дуже недалеко, звичайно, годі було й казати про те, щоб піти туди й узяти свої речі.", "А майстер, якому всі костюми знайшли у шафі, немовби майстер ніде й не від’їжджав, просто не бажав убиратися, розвиваючи перед Маргаритою ту думку, що от-от почнеться якесь вже чисте бозна-що.", "Щоправда, він був виголений вперше, як лічити від тієї осінньої ночі (у клініці борідку йому підстригали машинкою)."], "p": 3663}, {"t": "text", "c": ["Кімната також мала дивний вигляд, і будь-що зрозуміти в її хаосі було дуже важко.", "На килимі лежали рукописи, вони ж були й на дивані. Валялася якась книжка горбом у кріслі. А на круглому столі було налаштовано обід, і серед закусок стояло декілька пляшок.", "Звідки узялися усі ці наїдки й трунки, було не знати і Маргариті, й майстрові.", "Прокинувшись, вони це все застали вже на столі."], "p": 3664}, {"t": "text", "c": ["Проспавши до суботнього присмерку, і майстер, і його подруга почувалися цілком зміцнілими, й лише одне давалося взнаки по вчорашніх пригодах. Обом трошки скніла ліва скроня.", "З боку ж психіки зміни в обох зайшли дуже відчутні, як переконався б усякий, хто міг би підслухати розмову в підвальній квартирі.", "Та підслухувати було геть нікому.", "Двірочок цей тим саме й був хорошим, що завжди був пустим.", "Що не день, то дедалі дужче зазеленілі липи й верба точилися весняним запахом, а перші подмухи вітерцю заносили його до підвалу."], "p": 3665}, {"t": "text", "c": ["— Тьху ти чорт! — несподівано вигукнув майстер. — Це ж подумати лишень… — він згасив недопалок у попільничці й стис голову руками. — Ні, послухай, ти ж розумна людина й божевільною не була.", "Ти серйозно певна того, що ми вчора були в сатани?"], "p": 3666}, {"t": "text", "c": ["— Цілком серйозно, — відповіла Маргарита."], "p": 3667}, {"t": "text", "c": ["— Авжеж, авжеж, — іронічно сказав майстер, — тепер, отже, наявні замість одного божевільного двоє! І чоловік і дружина. — Він підніс руки до неба й закричав: — Ні, це чорт зна що таке, чорт, чорт, чорт!"], "p": 3668}, {"t": "text", "c": ["Замість відповіді Маргарита звалилася на диван, зареготала, задриґала босими ногами й тоді вже вигукнула:"], "p": 3669}, {"t": "text", "c": ["— Ой, не можу! Ой, не можу!", "Ти поглянь лише на що ти схожий! Відреготавшись, поки майстер сором’язливо підсмикував шпитальні кальсони, Маргарита споважніла. — Ти зараз мимоволі сказав правду, — промовила вона, — чорт знає, що таке, і чорт, повір, усе влаштує! — Очі її раптом спалахнули, вона скочила, затанцювала на місці й стала скрикувати: — Яка я щаслива, яка я щаслива, що пристала до спілки з ним!", "О дияволе, дияволе!..", "Доведеться вам, любий мій, жити з відьмою! — Затим вона кинулася до майстра, обхопила його шию й стала цілувати його в губи, в ніс, у щоки.", "Вихори непригладженого чорного волосся скакали на майстрові, і щоки й чоло його зашаріли під поцілунками."], "p": 3672}, {"t": "text", "c": ["— А ти й правда стала скидатися на відьму."], "p": 3673}, {"t": "text", "c": ["— А я цього й не заперечую, — відповіла Маргарита, — я відьма й дуже з того тішуся!"], "p": 3674}, {"t": "text", "c": ["— Ну добре, — казав майстер, — як відьма, то відьма. Дуже славно й розкішно! Мене, отже, викрали з лікарні…", "Теж вельми гарно!", "Повернули сюди, припустімо й таке… Даймо навіть на те, що нас не кинуться шукати…", "Але ж скажи мені заради усього святого, з чого та як ми будемо жити.", "Кажучи це, я піклуюся про тебе, повір мені."], "p": 3675}, {"t": "text", "c": ["У цей момент у віконці з’явилися тупоносі черевики й нижня частина штанів у жилочку.", "Потім ці штани зігнулися в коліні, й денне світло затулив чийсь огрядний зад."], "p": 3676}, {"t": "text", "c": ["— Альоїзій, ти вдома? — запитав голос десь нагорі, над штанями, за вікном."], "p": 3677}, {"t": "text", "c": ["— От, починається, — сказав майстер."], "p": 3678}, {"t": "text", "c": ["— Альоїзій? — запитала Маргарита, підходячи ближче до вікна. — Його заарештували вчора.", "А хто його питає?", "Як вас на прізвище?"], "p": 3679}, {"t": "text", "c": ["Цієї ж миті коліна й зад зникли, і чути було, як грюкнула хвіртка, після чого усе прийшло до норми.", "Маргарита повалилася на диван і зареготала так, що сльози покотилися їй з очей.", "Та коли вона стихла, обличчя її дуже сильно змінилося, вона заговорила серйозно й, говорячи, сповзла з дивана, підповзла до колін майстра і, дивлячись йому у вічі, стала гладити по голові. — Як ти страждав, як ти страждав, мій бідахо!", "Про це знаю тільки я одна.", "Дивись, в тебе сиві нитки в голові й вічна бганка біля вуст.", "Мій єдиний, мій любий, не думай ні про що.", "Тобі занадто багато довелося думати, й тепер я думатиму за тебе!", "І я ручаюся тобі, ручаюся, що все буде сліпучо добре."], "p": 3681}, {"t": "text", "c": ["— Я нічого й не боюся, Марго, — раптом відповів їй майстер і підвів голову й видався їй таким, яким був, коли змальовував те, чого ніколи не бачив, але про що напевно знав, що воно було, — я не боюся, тому що побував уже у всяких бувальцях.", "Мене занадто вже страхали й нічим більше настрахати не зможуть.", "Але мені жаль тебе, Марго, от у чому фокус, от чому я й товкмачу про одне й те саме.", "Схаменися! Навіщо тобі ламати життя з слабим та вбогим?", "Вертайся до себе!", "Жалію тебе, тому це й кажу."], "p": 3682}, {"t": "text", "c": ["— Ах ти, ти, — хитаючи скуйовдженою головою, шепотіла Маргарита, — ах ти, маловірна, нещасна людина.", "Я через тебе усю ніч учора тряслася голяка, я втратила свою природу й замінила її на нову, кілька місяців я сиділа в темній комірчині й думала тільки про одне — про грозу над Єршалаїмом, я виплакала усі очі, й от тепер, коли звалилося щастя, ти мене женеш?", "Ну що ж, я піду, піду, та знай, що ти жорстока людина.", "Вони спустошили тобі душу."], "p": 3683}, {"t": "text", "c": ["Гірка ніжність піднялася до серця майстра, й, не знати чому, він заплакав, уткнувшись у волосся Маргарита.", "Вона, плачучи й собі, шепотіла йому, й пальці її скакали на скронях майстра."], "p": 3684}, {"t": "text", "c": ["— Так, нитки, нитки, на моїх очах вкривається снігом голова… ах моя, моя, многостражденна голово.", "Дивись, які в тебе очі! У них пустеля… А плечі, плечі під тягарем… Скалічили, скалічили… — Мова Маргарита ставала безладною, Маргарита аж колотилася від плачу."], "p": 3685}, {"t": "text", "c": ["Тоді майстер втер очі, підвів з колін Маргариту, підвівся сам і твердо сказав:"], "p": 3686}, {"t": "text", "c": ["— Годі!", "Ти мене пристидала.", "Я ніколи більше на допущуся малодушности й не повернуся до цього питання, будь спокійна.", "Я знаю, що ми обоє є жертвами своєї душевної хвороби, яку я, може, передав тобі…", "Ну що ж, разом і понесемо її."], "p": 3687}, {"t": "text", "c": ["Маргарита наблизила губи до вуха майстра й прошепотіла:"], "p": 3688}, {"t": "text", "c": ["— Клянуся тобі твоїм життям, клянуся вгаданим тобою сином звіздаря, все буде добре."], "p": 3689}, {"t": "text", "c": ["— Ну й гаразд, гаразд, — озвався майстер і, засміявшись, додав: — Звісно, коли люди геть пограбовані, як ми з тобою, вони шукають порятунку в потойбічній силі!", "Ну що ж, ладен шукати там."], "p": 3690}, {"t": "text", "c": ["— От бачиш, бачиш, тепер ти тодішній, ти смієшся, — відповідала Маргарита, — й ходи ти під три чорти з твоїми вченими словами.", "Потойбічне чи не потойбічне — чи не байдуже це все?", "Я хочу їсти. І вона потягла за руку майстра до столу."], "p": 3692}, {"t": "text", "c": ["— Я не певний, що ця їжа не провалиться зараз крізь землю або не вилетить крізь вікно, — казав той, цілком вгамувавшись."], "p": 3693}, {"t": "text", "c": ["— Вона не вилетить!"], "p": 3694}, {"t": "text", "c": ["І в цей самий момент у віконці почувся носовий голос:"], "p": 3695}, {"t": "text", "c": ["— Мир вам."], "p": 3696}, {"t": "text", "c": ["Майстер здригнувся, а звикла вже до незвичайного Маргарита вигукнула:"], "p": 3697}, {"t": "text", "c": ["— Та це Азазелло!", "Ах, як це гарно, як це хороше! — І, шепнувши майстрові: — От бачиш, бачиш, нас не залишають! — кинулася відчиняти."], "p": 3698}, {"t": "text", "c": ["— Ти хоч запнися, — крикнув їй услід майстер."], "p": 3699}, {"t": "text", "c": ["— Плювала я на це, — відповіла Маргарита вже з коридорчика."], "p": 3700}, {"t": "text", "c": ["І от вже Азазелло розкланювався, вітався з майстром, виблискував йому своїм полудним оком, а Маргарита вигукувала:"], "p": 3701}, {"t": "text", "c": ["— Ах, як я рада!", "Я ніколи не була так рада за життя!", "Та пробачте, Азазелло, що я гола."], "p": 3702}, {"t": "text", "c": ["Азазелло просив не турбуватися, запевняв, що він бачив не лише голих жінок, але навіть жінок із геть обідраною шкірою, охоче підсів до столу, передтим поставивши в куток біля груби якийсь згорток у темній парчі."], "p": 3703}, {"t": "text", "c": ["Маргарита налила Азазеллові коньяку, й він охоче випив його.", "Майстер, не зводячи з нього очей, зрідка під столом тихенько щипав собі п’ясть лівої руки. Та щипки ці не допомагали.", "Азазелло не розтавав у повітрі, та, сказати б правду, в цьому не було жодної знадоби.", "Нічого страшного в рудявій, маленького зросту людині не було, хіба що от око з більмом, але ж таке буває й без усякого чаклування, хіба що одежа не зовсім звичайна — якась ряса або плащ, — знову ж таки, як добре вдуматися, й таке трапляється.", "Коньяк він також вправно пив, як усі добрі люди, цілими стопками й не заїдаючи.", "Від цього самого коньяку майстрові зашуміло в голові, й він став думати: «Ні, Маргарито, твоя правда!", "Авжеж, передо мною сидить посланець диявола.", "Та я ж сам не далі як уночі позавчора доводив Іванові, що той зустрів на Патріярших саме сатану, а тепер чомусь вбоявся цієї думки й став щось папляти про гіпнотизерів та галюцинації.", "Які тут в чорта гіпнотизери!»", "Він став приглядатися до Азазелла й встеріг, що в очах того проступає щось силуване, якась думка, яку він до часу не виказує.", "«Він не просто з відвідинами, а з’явився він з якимось дорученням», — думав майстер."], "p": 3705}, {"t": "text", "c": ["Спостережливість його не зрадила."], "p": 3706}, {"t": "text", "c": ["Випивши третю стопку коньяку, який на Азазелла не справляв жодної дії, візитер промовив таке:"], "p": 3707}, {"t": "text", "c": ["— А затишний підвальчик, чорт мене забирай!", "Одне лише питання постає, що в ньому робити, в цьому підвальчику?"], "p": 3708}, {"t": "text", "c": ["— Про це саме я й кажу, — засміявшись, відповів майстер."], "p": 3709}, {"t": "text", "c": ["— Навіщо ви мене тривожите, Азазелло? — спитала Маргарита. — Просто так!"], "p": 3710}, {"t": "text", "c": ["— Що ви, що ви, — вигукнув Азазелло. — Я й подумки не хотів вас тривожити.", "Я й сам кажу — просто так.", "Ах так!", "Мало не забув… Мессір передавав вам вітання, а також велів сказати, що запрошує вас зробити з ним невелику прогулянку, якщо, звісно, ви побажаєте.", "То що ви на це скажете?"], "p": 3711}, {"t": "text", "c": ["Маргарита під столом штовхнула ногою майстра."], "p": 3712}, {"t": "text", "c": ["— З великою приємністю, — відповів майстер, вивчаючи Азазелла, а той вів далі:"], "p": 3713}, {"t": "text", "c": ["— Сподіваємося, що й Маргарита Миколаївна не відмовиться від цього?"], "p": 3714}, {"t": "text", "c": ["— Хто-хто, а я вже певно не відмовлюся, — сказала Маргарита, і знову її нога проїхала по нозі майстра."], "p": 3715}, {"t": "text", "c": ["— От це краса! — вигукнув Азазелло. — От це мені любо!", "Раз-два та й кінець!", "Не те, що тоді в Олександрівському саду."], "p": 3716}, {"t": "text", "c": ["— Ах, не нагадуйте мені, Азазелло! Я була глупою тоді.", "А втім мене й не можна суворо винувати за це — воно ж не кожного дня зустрічаєшся з нечистою силою!"], "p": 3717}, {"t": "text", "c": ["— Ще б пак, — потвердив Азазелло, — якби ж то кожного дня, то було би приємно!"], "p": 3718}, {"t": "text", "c": ["— Я й сама полюбляю швидкість, — казала Маргарита збуджено, — полюбляю швидкість та наготу…", "Як з мавзера — раз!", "Ах, як він стріляє, — скричала Маргарита, звертаючись до майстра, — сімка під подушкою, і будь-яке вічко! — Маргарита починала п’яніти, через що очі їй зажевріли."], "p": 3719}, {"t": "text", "c": ["— І знову ж таки забув, — прокричав Азазелло, ляснувши собі по лобі, — геть заморочився.", "Оце мессір прислав вам гостинця, — тут він звернувся саме до майстра, — пляшку вина.", "Прошу завважити, це те саме вино, що його пив прокуратор Юдеї. Фалернське вино."], "p": 3720}, {"t": "text", "c": ["Цілком природно, така дивина викликала велику цікавість і Маргарити і майстра.", "Азазелло витяг зі шматка гробової парчі геть запліснявілого глека.", "Вино нюхали, налили у склянки, дивилися крізь нього на притьмарене перед грозою світло у вікні. Бачили, як усе забарвлюється в колір крови. — Здоров’я Волянда! — вигукнула Маргарита, підносячи свою склянку."], "p": 3722}, {"t": "text", "c": ["Усі троє припали до склянок і ковтнули хильцем.", "Відразу передгрозяне світло стало меркнути в очах майстра, подих йому сперло, він відчув, що настає кінець.", "Він ще побачив, як смертельно сполотніла Маргарита, безпорадно простираючи до нього руки, опускає голову на стіл, а потім сповзає на підлогу."], "p": 3723}, {"t": "text", "c": ["— Отруйнику… — встиг ще крикнути майстер.", "Він хотів був схопити ножа зі столу, щоб вдарити ним Азазелла, але рука його безвладно ковзнула з обруса, усе довкола майстра в підвалі забарвилось у чорний колір, а потім і зовсім пропало.", "Він впав горілиць і, падаючи, розсік собі шкіру на скроні об ріг стільниці бюра."], "p": 3724}, {"t": "text", "c": ["Коли отруєні втихли, Азазелло забрався до дії.", "Перш за все він кинувся у вікно й за якусь мить був у віллі, де жила Маргарита Миколаївна.", "Завжди точний та акуратний, Азазелло прагнув перевірити, чи все виконано гаразд.", "І все було зроблено до ладу. Азазелло бачив, як похмура, в очікуванні повернення чоловіка жінка вийшла із своєї спальні, раптово сполотніла, вхопилася за серце і, крикнувши безпорадно: — Наталю! Хто-небудь… сюди! — впала на підлогу у вітальні, не дійшовши до кабінету."], "p": 3726}, {"t": "text", "c": ["— Усе гаразд, — сказав Азазелло.", "За мить він був біля повержених коханців. Маргарита лежала, узіткнувшись обличчям в килимок.", "Своїми залізними руками Азазелло повернув її, як ляльку, обличчям до себе й вдивився в неї.", "На його очах обличчя отруєної мінялося. Навіть у насталих грозових сутінках було видно, як зникала її тимчасова відьмина зизоокість і жорстокість та шаленість рис.", "Обличчя покійної посвітлішало і, нарешті, злагідніло, і вищир її став не хижим, а просто жіночим страдницьким вищиром.", "Тоді Азазелло розціпив їй білі зуби й улив до рота кілька крапель того самого вина, яким її й отруїв.", "Маргарита зітхнула, стала підводитися без допомоги Азазелла, сіла й кволо запитала: — За що, Азазелло, за шо?", "Що ви зробили зі мною?"], "p": 3728}, {"t": "text", "c": ["Вона побачила лежачого майстра, здригнулася й прошепотіла: — Такого я не сподівалася… вбивцю!"], "p": 3730}, {"t": "text", "c": ["— Ба ні ж, ні, — відповів Азазелло, — зараз він встане.", "Ах, чом це ви такі нервові!"], "p": 3731}, {"t": "text", "c": ["Маргарита повірила йому відразу, так переконливим був голос рудого демона.", "Маргарита скочила, міцна й жива, і допомогла напоїти лежачого вином. Розплющивши очі, той поглянув понуро й з ненавистю повторив своє останнє слово:"], "p": 3732}, {"t": "text", "c": ["— Отруйнику…"], "p": 3733}, {"t": "text", "c": ["— Ах! Образа є звичною винагородою за хорошу роботу, — відповів Азазелло. — Чи вже ж ви осліпли?", "То прозрійте ж мерщій."], "p": 3734}, {"t": "text", "c": ["Тут майстер підвівся, озирнувся поглядом живим і світлим і запитав: — Що ж означає це нове?"], "p": 3736}, {"t": "text", "c": ["— Воно означає, — відповів Азазелло, — що нам пора.", "Вже гримить гроза, ви чуєте?", "Сутеніє.", "Коні крешуть землю, здригається маленький сад.", "Прощайтеся з підвалом, прощайтеся мерщій."], "p": 3737}, {"t": "text", "c": ["— А, розумію, — сказав майстер, озираючись, — ви нас вбили, ми мертві. Ах, як це мудро! Як своєчасно!", "Тепер я зрозумів усе."], "p": 3738}, {"t": "text", "c": ["— Ах, що ви, — відповів Азазелло, — чи вас я чую?", "Адже ваша подруга називає вас майстром, адже ви мислите, як бо ви можете бути мертвим?", "Невже для того, щоб вважати себе живим, треба неодмінно сидіти у підвалі, маючи на собі сорочку й шпитальні кальсони?", "Це смішно!"], "p": 3739}, {"t": "text", "c": ["— Я зрозумів усе, що ви казали, — скрикнув майстер, — далі не треба!", "Тисячу разів ваша правда."], "p": 3740}, {"t": "text", "c": ["— Великий Волянд! — стала вторувати йому Маргарита, — великий Волянд!", "Він видумав набагато краще, ніж я.", "Та тільки роман, роман, — кричала вона майстрові, — романа забери з собою, куди б ти не летів."], "p": 3741}, {"t": "text", "c": ["— Не треба, — відповів майстер, — я знаю його на пам’ять."], "p": 3742}, {"t": "text", "c": ["— Але ти ані слова… ані слова з нього не забудеш? — питала Маргарита, тулячись до коханця й витираючи кров на його розсіченій скроні."], "p": 3743}, {"t": "text", "c": ["— Не турбуйся!", "Я тепер нічого й ніколи не забуду, — відповів той."], "p": 3744}, {"t": "text", "c": ["— Тоді вогонь! — скрикнув Азазелло. — Вогонь, з якого все почалося та яким усе закінчуємо."], "p": 3745}, {"t": "text", "c": ["— Вогонь! — страшно прокричала Маргарита.", "Віконце у підвалі торохнуло, вітром збило штору убік.", "У небі гримнуло коротко й весело.", "Азазелло сунув руку з кігтями в грубу, витяг розжеврілу головешку й підпалив скатертину на столі. Потім підпалив паку старих газет на дивані, за нею рукопис і фіранку на вікні. Майстер, вже сп’янілий наступними верхогонами, викинув з полиці якусь книжку, спушив її аркуші у розвогнілій скатертині, й книга спалахнула веселим вогнем!"], "p": 3746}, {"t": "text", "c": ["— Гори, гори, пройдешнє життя!"], "p": 3747}, {"t": "text", "c": ["— Гори, страждання! — кричала Маргарита."], "p": 3748}, {"t": "text", "c": ["Кімната вже колихалася в багряних стовпах, і разом із димом вибігли крізь двері троє, збігли кам’яними східцями угору й опинилися у двірочку.", "Перше, що вони побачили там, це кухарку забудовника, що сиділа на землі; біля неї валялася розсипана картопля й кілька пучків цибулі.", "Становище кухарки було зрозуміле.", "Троє чорних коней хрипіли біля сараю, здригалися, зривали фонтанами землю.", "Маргарита скочила першою, за нею Азазелло, останнім майстер.", "Кухарка, простогнавши, хотіла піднести руку для хресного знамення, але Азазелло гучно закричав з сідла:"], "p": 3749}, {"t": "text", "c": ["— Відріжу руку! — він свиснув, і коні, ламаючи гілля лип, звилися й встромилися в низьку чорну хмару.", "Відразу з віконця підвалу бурхнув дим. Знизу донісся слабкий, жалісний крик кухарки: — Горимо!.. Коні вже неслися над дахами Москви."], "p": 3752}, {"t": "text", "c": ["— Я хочу попрощатися з містом, — прокричав майстер Азазеллові, який скакав спереду.", "Грім з’їв закінчення фрази майстра.", "Азазелло кивнув головою й пустив свого коня чвалом.", "Назустріч літунам навально сунула хмара, але ще не бризкала дощем."], "p": 3753}, {"t": "text", "c": ["Вони летіли над бульваром, бачили, як фігурки людей розбігаються, ховаючись від дощу.", "Падали перші краплі.", "Вони пролетіли над димовищем — усім, що зосталося по Грибоєдові.", "Вони пролетіли над містом, яке вже заливала темрява.", "Над ними спалахували блискавки.", "Потім дахи змінилися зеленню.", "Тільки тоді ринув дощ і перетворив літунів на три велетенські пухирі у воді."], "p": 3754}, {"t": "text", "c": ["Маргариті вже було знайоме відчуття польоту, а майстрові — ні, й він здивувався тим, як швидко вони опинилися біля мети, біля того, з ким він хотів попрощатися, тому що більше йому ні з ким було прощатися.", "Він впізнав відразу в пелені дощу будівлю клініки Стравинського, річку та дуже добре вивчений ним бір на другому березі.", "Вони знизилися в гаю на галявині, неподалік від клініки."], "p": 3755}, {"t": "text", "c": ["— Я почекаю на вас тут, — прокричав Азазелло, склавши руки дашком, то осяваючись блискавками, то гинучи в сірій пелені, — прощайтеся, але мерщій!"], "p": 3756}, {"t": "text", "c": ["Майстер і Маргарита зіскочили з сідел і полетіли, мерехтячи, немов водяні тіні, крізь клінічний сад.", "Ще за мить майстер навиклою рукою відсував бальконні ґрати до кімнати № 117-ї, Маргарита йшла за ним.", "Вони увійшли до Івасика, невидні й непомічені, під час гуркоту й виття грози. Майстер спинився біля ліжка."], "p": 3757}, {"t": "text", "c": ["Івасик лежав нерухомо, як і тоді, коли вперше спостерігав грозу в домі свого спочинку.", "Та він не плакав, як того разу.", "Коли він вгледівся гаразд у темний силует, що увірвався до нього з балькону, він підвівся, простягнув руки й сказав радісно: — А, це ви! А я усе чекаю, чекаю на вас.", "Ось і ви, мій сусіде."], "p": 3759}, {"t": "text", "c": ["На це майстер відповів: — Я тут! Та вашим сусідом я, на жаль, більше бути не можу.", "Я відлітаю назавжди й прийшов до вас лише з тим, щоб попрощатися. — Я це знав, я здогадався, — тихо відповів Іван і запитав: — Ви зустріли його?"], "p": 3762}, {"t": "text", "c": ["— Так, — сказав майстер, — я прийшов попрощатися з вами, тому що ви були єдиною людиною, з якою я розмовляв останнього часу."], "p": 3763}, {"t": "text", "c": ["Іван посвітлішав і сказав: — Це добре, що ви сюди залетіли.", "Я ж слова свого додержу, віршиків більше не писатиму.", "Мене інше тепер цікавить, — Івасик усміхнувся й безумними очима поглянув кудись, проминаючи майстра, — я інше хочу написати. Я тут поки лежав, знаєте, дуже багато зрозумів."], "p": 3765}, {"t": "text", "c": ["Майстер стривожився від цих слів і промовив, присідаючи на край Івасикової постелі: — А от це добре, це добре.", "Ви про те, що йому далі було, напишіть!"], "p": 3767}, {"t": "text", "c": ["Івасикові очі спалахнули."], "p": 3768}, {"t": "text", "c": ["— А ви самі не будете хіба? — Тут він похнюпив голову і в задумі додав: — Ах так… що ж пак це я питаю, — Івасик кинув оком на підлогу, поглянув злякано."], "p": 3769}, {"t": "text", "c": ["— Так, — сказав майстер, і голос його здався Івасикові незнайомим і глухим, — я вже більше не писатиму про нього. Я ходитиму коло іншого."], "p": 3770}, {"t": "text", "c": ["Шум грози прорізав далекий посвист."], "p": 3771}, {"t": "text", "c": ["— Ви чуєте? — спитав майстер."], "p": 3772}, {"t": "text", "c": ["— Шумить гроза…"], "p": 3773}, {"t": "text", "c": ["— Ні, це мене кличуть, мені пора, — пояснив майстер і підвівся з постелі."], "p": 3774}, {"t": "text", "c": ["— Стривайте!", "Ще одне слово, — попросив Іван, — а ви її знайшли?", "Вона залишилася вам вірною?"], "p": 3775}, {"t": "text", "c": ["— Ось вона, — відповів майстер і вказав на стіну.", "Від білої стіни відділилася темна Маргарита й підійшла до постелі.", "Вона дивилася на лежачого юнака, і в очах її читалася скорбота."], "p": 3776}, {"t": "text", "c": ["— Бідний, бідний, — беззвучно зашепотіла Маргарита й нахилилася до постелі."], "p": 3777}, {"t": "text", "c": ["— Яка гарна, — без заздрости, але зі смутком і з якимось тихим розчуленням промовив Іван, — бач ти, як воно вам усе гарно вийшло.", "А от мені не так. — Тут він подумав і задумливо додав: — А втім, може й так…"], "p": 3778}, {"t": "text", "c": ["— Так, так, — прошепотіла Маргарита й зовсім схилилася до лежачого, — от я вас поцілую в чоло, й усе вам буде так, як треба… в цьому вже ви мені повірте, я все вже бачила, все знаю."], "p": 3779}, {"t": "text", "c": ["Лежачий юнак оповив її шию руками, й вона поцілувала його."], "p": 3780}, {"t": "text", "c": ["— Прощавай, учню, — ледь чутно сказав майстер і став танути в повітрі.", "Він щез, з ним разом щезла й Маргарита. Бальконні ґрати зачинилися."], "p": 3781}, {"t": "text", "c": ["Іван запав у неспокій.", "Він сів на постелі, озирнувся тривожно, навіть простогнав, загомонів сам із собою, підвівся.", "Гроза вирувала щодалі дужче і, знати, розтривожила його душу.", "Бентежило його також те, що за дверима він своїм, вже обвиклим до постійної тиші, слухом вловив неспокійні кроки, глухі голоси за дверима.", "Він покликав, нервуючи вже і здригаючись: — Парасковіє Федорівно!"], "p": 3783}, {"t": "text", "c": ["Парасковія Федорівна вже входила до кімнати, питально й тривожно дивлячись на Івасика."], "p": 3784}, {"t": "text", "c": ["— Що?", "Що таке? — питала вона. — Гроза тривожить?", "Та нічого, нічого…", "Зараз вам поможемо. Зараз я доктора гукну."], "p": 3785}, {"t": "text", "c": ["— Ні, Парасковіє Федорівно, не треба доктора гукати, — сказав Івасик, неспокійно дивлячись не на Парасковію Федорівну, а в стіну, — зі мною нічого особливого такого немає.", "Я вже розбираюся тепер, ви не бійтеся.", "А ви мені краще скажіть, — простодушно попрохав Іван, — а що там поруч, у сто вісімнадцятій кімнаті зараз сталося?"], "p": 3786}, {"t": "text", "c": ["— У вісімнадцятій? — перепитала Парасковія Федорівна, й очі її забігали — А нічого там не сталося.", "— Та голос її був фальшивим, Івасик відразу ж це спостеріг і сказав:"], "p": 3787}, {"t": "text", "c": ["— І, Парасковіє Федорівно! Ви така людина правдива… Думаєте, я шаліти стану?", "Ні, Парасковіє Федорівно, цього не буде.", "А ви краще навпрямки кажіть. Я ж крізь стіну все чую."], "p": 3788}, {"t": "text", "c": ["— Помер ваш сусіда допіру, — прошепотіла Парасковія Федорівна, не бувши в силах подолати свою правдивість та доброту, і злякано поглянула на Івасика, уся вбравшись у світло блискавки.", "Та з Івасиком нічого не сталося страшного.", "Він лиш промовисто підніс пальця й сказав: — Я так і знав!", "Ручуся вам, Парасковіє Федорівно, що зараз у місті ще померла одна людина.", "Я навіть знаю, хто, — тут Івасик загадково всміхнувся, — це жінка."], "p": 3790}]}