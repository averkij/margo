{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 9", "p": 869}, {"t": "h2", "c": "Коров’євські штучки", "p": 870}, {"t": "text", "c": ["Никанора Івановича Босого, голову житлового товариства будинку № 302-біс на Садовій вулиці в Москві, де мешкав покійний Берліоз, пообсідали страшенні клопоти, починаючи від минулої ночі з середи на четвер."], "p": 924}, {"t": "text", "c": ["Опівночі, як ми вже знаємо, приїхала до будинку комісія, в якій брав участь Желдибін, викликала Никанора Івановича, повідомила його про загибель Берліоза й разом із ним попрямувала до квартири № 50. Там було проведено опечатування рукописів і речей покійного.", "Ні Груні, нахожої покоївки, ні легковажного Степана Богдановича того часу в квартирі не було.", "Комісія оголосила Никанорові Івановичу, що рукописи покійною будуть нею узяті до впорядкування, що житлоплоща покійного, тобто три кімнати (колишні ювеліршині кабінет, вітальня і їдальня), переходять під оруду житлотовариства, а речі небіжчика підлягають зберіганню на вказаній житлоплощі аж до зголошення спадкоємців."], "p": 926}, {"t": "text", "c": ["Вістка про загибель Берліоза розбіглася по всьому будинкові з якоюсь дивовижною швидкістю, і з сьомої години ранку в четвер до Босого стали телефонувати, а згодом і власною особою з’являтися із заявами, в яких містилися претенсії на житлоплощу покійного.", "Протягом двох годин Никанор Іванович прийняв таких заяв тридцять дві штуки."], "p": 927}, {"t": "text", "c": ["У них містилися благання, погрози, кляузи, доноси, обіцянки зробити ремонт власним коштом, посилання на нестерпну тісноту та неспромогу жити в одній квартирі з бандитами.", "Посеред іншого вражав своєю мальовничою силою опис викрадення пельменів, укладених впрост до кишені піджака, в квартирі № 31, були ще дві обіцянки заподіяти собі смерть і одне визнання таємної вагітности."], "p": 928}, {"t": "text", "c": ["Никанора Івановича викликали до передпокою його квартири, брали за рукав, щось шепотіли, підморгували й обіцяли віддячити."], "p": 929}, {"t": "text", "c": ["Мука ця тривала до початку першої години дня, коли Никанор Іванович просто втік із своєї квартири до приміщення правління біля воріт, та як зуздрів він, що й там на нього чигають, втік і звідти.", "Якось відбившись від тих, що гонилися, наступаючи йому на п’яти, через асфальтове подвір’я, Никанор Іванович сховався у шостому під’їзді й піднявся на п’ятий поверх, де й містилася оця погана квартира № 50."], "p": 930}, {"t": "text", "c": ["Відсапнувшись на підійсті, опасистий Никанор Іванович подзвонив, але йому ніхто не відчинив.", "Він подзвонив ще раз і ще раз і став бурчати й тихо лаятися. Але й тоді не відчинили.", "Терпець Никанорові Івановичу увірвався, й він, діставши з кишені в’язку дублікатів ключів, що належали правлінню, владною рукою відчинив двері й зайшов."], "p": 931}, {"t": "text", "c": ["— Агов, служнице! — прокричав Никанор Іванович у напівтемному передпокої.", "— Як тебе? Груня чи що?", "Тебе немає?"], "p": 932}, {"t": "text", "c": ["Ніхто не озвався."], "p": 933}, {"t": "text", "c": ["Тоді Никанор Іванович звільнив двері кабінету від печаті, витяг з портфеля складаного метра й ступив до кабінету."], "p": 934}, {"t": "text", "c": ["Ступити він ступив, але зупинився в заскоченні у дверях і аж стрепенувся."], "p": 935}, {"t": "text", "c": ["За столом покійного сидів невідомий, худющий і довгий громадянин у картатому спінджачку, в жокейському картузику і в пенсне… ну, словом кажучи, той самий."], "p": 936}, {"t": "text", "c": ["— Ви хто такий будете, громадянине? — сполошено запитав Никанор Іванович."], "p": 937}, {"t": "text", "c": ["— Ба! Никанор Іванович, — заверещав брязкучим тенором несподіваний громадянин і, скочивши, привітав голову силоміцним та несподіваним рукостисканням. Вітання це аж ніяк не втішило Никанора Івановича."], "p": 938}, {"t": "text", "c": ["— Я вибачаюся, — промовив він підозріло, — ви хто такий будете?", "Ви — особа офіційна?"], "p": 939}, {"t": "text", "c": ["— Ех, Никаноре Івановичу! — задушевно вигукнув невідомий.", "— Що таке офіційна особа чи неофіційна?", "Усе це залежить від того, з якої точки зору дивитися на предмет.", "Усе це, Никаноре Івановичу, умовне й хитке.", "Сьогодні я неофіційна особа, а завтра, дивись, офіційна! А буває й назворіт, та ще й як буває!"], "p": 940}, {"t": "text", "c": ["Міркування це ані якою мірою не вдоволило голову домоуправління.", "Будучи природою своєю взагалі підозріливою людиною, він дійшов висновку, що громадянин, який патякає перед ним, — особа саме неофіційна, а може статися, й гуляща."], "p": 941}, {"t": "text", "c": ["— Та хто ви такий будете? Як вас на прізвище? — щораз суворіше запитував голова й навіть став наступати на невідомого."], "p": 942}, {"t": "text", "c": ["— На прізвище я, — нітрохи не знітившись від суворости, обізвався громадянин, — ну, скажімо, Коров’єв.", "Та чи не бажаєте закусити, Никаноре Івановичу?", "Без церемоній! Га?"], "p": 943}, {"t": "text", "c": ["— Я вибачаюся, — вже обурюючись, промовив Никанор Іванович, — які тут закуски!", "(Слід зізнатися, хоча воно й прикро, що Никанор Іванович був вдачею своєю дещо грубиянистий.)", "— На половині небіжчика сидіти не дозволяється!", "Ви що тут робите?"], "p": 944}, {"t": "text", "c": ["— Та ви присядьте, Никаноре Йвановичу, — нітрохи не гублячись, верещав громадянин і став вихлятися, пропонуючи голові крісло."], "p": 945}, {"t": "text", "c": ["Геть розлютившись, Никанор Іванович відкинув крісло й заверещав: — Та хто ви такий?"], "p": 947}, {"t": "text", "c": ["— Я, з ласки вашої, стою перекладачем при особі іноземця, який має резиденцію у цій квартирі, — відрекомендувався той, хто назвав себе Коров’євим, і цокнув підбором рудого нечищеного черевика."], "p": 948}, {"t": "text", "c": ["Никанор Іванович розтулив рота.", "Наявність якогось іноземця, та ще й з перекладачем, у цій квартирі стала йому цілковитим сюрпризом, і він зажадав пояснень."], "p": 949}, {"t": "text", "c": ["Перекладач охоче пояснив.", "Іноземний артист пан Волянд був люб’язно запрошений директором Вар’єте Степаном Богдановичем Лиходєєвим замешкати на час своїх гастролей, приблизно тиждень, у нього в квартирі, про що він ще вчора написав Никанорові Івановичу з проханням прописати іноземця тимчасово, поки сам Лиходєєв з’їздить до Ялти."], "p": 950}, {"t": "text", "c": ["— Нічого він мені не писав, — здивовано сказав голова."], "p": 951}, {"t": "text", "c": ["— А ви порийтеся в себе в портфелі, Никаноре Івановичу, солодко запропонував Коров’єв."], "p": 952}, {"t": "text", "c": ["Никанор Іванович, знизуючи плечима, відкрив портфеля й знайшов у ньому лист Лиходєєва."], "p": 953}, {"t": "text", "c": ["— І як оце я про нього забув? — тупо дивлячись на розкритого конверта, промимрив Никанор Іванович."], "p": 954}, {"t": "text", "c": ["— Чи таке ще бува, чи таке ще бува, Никаноре Івановичу! — затріскотів Коров’єв. — Забудькуватість, забудькуватість, і перевтома, і підвищений кров’яний тиск, любий наш друже Никаноре Йвановичу!", "Я сам забудькуватий до жаху.", "Якось за чаркою я розповім вам кілька фактів із моєї біографії, ви обрегочетесь!"], "p": 955}, {"t": "text", "c": ["— І коли ж Лиходєєв їде до Ялти?!"], "p": 956}, {"t": "text", "c": ["— Та він вже поїхав, поїхав! — заверещав перекладач. — Він, знаєте, вже котить!", "Він вже чорт зна де! — тут перекладач замахав руками як вітряк крилами."], "p": 957}, {"t": "text", "c": ["Никанор Іванович заявив, що йому треба особисто побачити іноземця, та при цьому дістав од перекладача відмову: ніяк неможливо.", "Зайнятий. Дресує кота."], "p": 958}, {"t": "text", "c": ["— Кота, як хочете, можу показати, — запропонував Коров’єв."], "p": 959}, {"t": "text", "c": ["Від цього, своєю чергою, відмовився Никанор Іванович, а перекладач зразу ж зробив голові несподівану, але доволі цікаву пропозицію."], "p": 960}, {"t": "text", "c": ["Зважаючи на те, що пан Волянд нізащо не бажає жити в готелі, а жити він звик просторо, то от чи не здасть житлотовариство на тиждень, доки триватимуть гастролі Волянда в Москві, йому всю квартиру, тобто разом із кімнатами небіжчика?"], "p": 961}, {"t": "text", "c": ["— Воно ж йому байдуже, небіжчикові, — пошепки сипів Коров’єв, — йому тепер, самі погодьтеся, Никаноре Івановичу, квартира ця ні до чого?"], "p": 962}, {"t": "text", "c": ["Никанор Іванович з деяким ваганням заперечив, що, мовляв, іноземцям належить жити в «Метрополі», а ніяк не на приватних квартирах."], "p": 963}, {"t": "text", "c": ["— Кажу ж вам, вередливий, як чорт зна що! — зашепотів Коров’єв. — Ну не бажає!", "Не любить він готелів!", "Он де вони мені сидять, ті інтуристи! — інтимно побідкався Коров’єв, тицькаючи пальцем у свою жилаву шию. — Вірите, усю душу вимотали!", "Приїде… й або нашпигунить, як останній сучий син, або ж привередами усі нерви повисотує: і те йому не так, і це не так!..", "А вашому товариству, Никаноре Івановичу, найповніша вигода й очевидний профіт.", "А за ціну він не дбатиме. — Коров’єв озирнувся, а потім шепнув на вухо голові: — Мільйонер!"], "p": 964}, {"t": "text", "c": ["Пропозиція перекладача містила ясний практичний глузд, пропозиція була дуже солідною, та щось напрочуд несолідне було й в манері перекладача говорити, і в його вбранні, й у цьому мерзенному, ні на що не придатному пенсне.", "Внаслідок цього щось неясне гнітило душу голови, й усе-таки він вирішив пристати на пропозицію.", "Річ у тім, що в житлотоваристві був, на жаль, пречималий дефіцит.", "До осені треба було закупляти нафту до парового опалення, а на яке купило — хтозна.", "А з інтуристовими грішми, хіба що, можна було б викрутитися.", "Та діловий та обачливий Никанор Іванович заявив, що йому перш за все доведеться узгодити це питання з інтуристівським бюром."], "p": 965}, {"t": "text", "c": ["— Розумію, — скрикнув Коров’єв. — Як це без узгодження! Обов’язково!", "Ось вам телефон, Никаноре Івановичу, і негайно узгоджуйте.", "А щодо грошей не стидайтеся, — пошепки додав він, тягнучи голову до передпокою до телефону, — з кого ж іще брати, як не з нього!", "Якби ви бачили, яку він має віллу в Ніцці!", "Та наступним літом, як поїдете за кордон, спеціяльно заїжджайте подивитись — ахнете!"], "p": 966}, {"t": "text", "c": ["Справа з інтуристівським бюром залагодилася телефоном з надзвичайною, що вразило голову, швидкістю.", "Виявилося, що там вже знають про намір пана Волянда жити в приватній квартирі Лиходєєва й проти цього нітрохи не заперечують."], "p": 967}, {"t": "text", "c": ["— От і чудово! — верещав Коров’єв."], "p": 968}, {"t": "text", "c": ["Трохи ошелешений його тріскотнею, голова заявив, що житлове товариство погоджується здати на тиждень квартиру № 50 артистові Волянду з оплатою по…", "— Никанор Іванович зам’явся дещо й сказав: — По п’ятсот рублів на день."], "p": 970}, {"t": "text", "c": ["Тут Коров’єв остаточно вразив голову. Злодійкувато підмигнувши в бік спальні, звідки було чути м’які стрибки тяжкого кота, він просичав:"], "p": 971}, {"t": "text", "c": ["— За тиждень це, отже, виходить три з половиною тисячі?"], "p": 972}, {"t": "text", "c": ["Никанор Іванович подумав, що він додасть до цього: «Ну й обжирайло ж ви, Никаноре Івановичу!» — та Коров’єв сказав зовсім інше:"], "p": 973}, {"t": "text", "c": ["— Та хіба ж це сума?", "Просіть п’ять, він дасть."], "p": 974}, {"t": "text", "c": ["Розгублено всміхнувшись, Никанор Іванович і сам не помітив, як опинився край письмового столу покійника, де Коров’єв з несамовитою швидкістю й спритністю начеркав у двох примірниках контракт. Відтак він злітав із ним до спальні й повернувся, причому обидва примірники виявились розгонисто підписані іноземцем.", "Підписав контракт і голова. Тут Коров’єв попросив розписочку на п’ять… — Літерами, літерами, Никаноре Івановичу!.. тисяч рублів… — і з словами, що якось не пасували до серйозної справи: — Айн, цвай, драй! — виклав голові п’ять новесеньких банківських пачок."], "p": 976}, {"t": "text", "c": ["Відбулося підраховування, пересипуване жартами й приповідками Коров’єва на взір «грошик лік любить», «своє очко — глядко» та іншого такого ж."], "p": 977}, {"t": "text", "c": ["Перелічивши гроші, голова одержав від Коров’єва пашпорт іноземця для тимчасової прописки, уклав його, і контракт, і гроші до портфеля і, якось не стримавшись, сором’язливо попросив контрамарочку."], "p": 978}, {"t": "text", "c": ["— Про що мова! — заревів Коров’єв. — Скільки вам квиточків, Никаноре Івановичу, дванадцять, п’ятнадцять?"], "p": 979}, {"t": "text", "c": ["Ошелешений голова пояснив, що контрамарок йому потрібно лише двійко, йому й Пелагії Антонівні, його дружині."], "p": 980}, {"t": "text", "c": ["Коров’єв відразу вихопив записника й хвацько виписав Никанорові Івановичу контрамарочку на дві особи в першому ряду.", "І цю контрамарочку перекладач лівою рукою проворно всучив Никанорові Івановичу, а правою вклав до другої руки голови грубу хрустку пачку.", "Зиркнувши на неї оком, Никанор Іванович густо почервонів і став її відштовхувати від себе. — Цього не можна… — белькотів він."], "p": 982}, {"t": "text", "c": ["— І слухати не стану, — зашепотів до самого вуха його Коров’єв, — у нас не можна, а в іноземців можна.", "Ви його образите, Никаноре Івановичу, а це негоже.", "Ви трудилися…"], "p": 983}, {"t": "text", "c": ["— Суворо карається, — тихо-претихо прошепотів голова й озирнувся."], "p": 984}, {"t": "text", "c": ["— А де ж свідки? — прошепотів до другого вуха Коров’єв. — Я вас питаю, де вони?", "Що ви?"], "p": 985}, {"t": "text", "c": ["І тут сталося, як твердив згодом голова, диво: пачка сама залізла йому до портфеля.", "А потім голова, якийсь охлялий і навіть розбитий, опинився на сходах. Вихор думок бурхав у його голові. Тут крутилася й ця вілла в Ніцці, і дресований кіт, і думка про те, що свідків і справді не було, й що Пелагія Антонівна зрадіє з контрамарки.", "Це були безладні думки, але загалом приємні.", "А проте десь якась голочка на самому дні душі поколювала голову. Це була голочка занепокоєння. А поза тим, ось тут на сходах голову, немов грець, вразила думка: «А як же оце потрапив до кабінету перекладач, коли на дверях була печать?", "І як він, Никанор Іванович, про це не запитав?»", "Якийсь час голова, неначе баран, глипав на східці, потім вирішив наплювати на все й не мучити себе хитромудрим питанням… Щойно голова залишив квартиру, зі спальні пролунав низький голос:"], "p": 987}, {"t": "text", "c": ["— Мені цей Никанор Іванович не сподобався.", "Він ошуст і пройда.", "Чи не можна зробити так, щоб він більше не приходив?"], "p": 988}, {"t": "text", "c": ["— Мессіре, вам досить лиш це наказати!.. — озвався звідкілясь Коров’єв, але не брязкучим, а дуже чистим і лунким голосом."], "p": 989}, {"t": "text", "c": ["І зразу ж клятий перекладач опинився в передпокої, навертів там номер і став чомусь дуже плаксиво говорити до слухавки:"], "p": 990}, {"t": "text", "c": ["— Алло!", "Вважаю за обов’язок повідомити, що наш голова житлотовариства будинку номер триста два-біс на Садовій, Никанор Іванович Босой спекулює валютою.", "У цей момент у його квартирі номер тридцять п’ять у вентиляції, у вбиральні, в газетному папері — чотириста долярів.", "Говорить мешканець означеного будинку з квартири номер одинадцять Тимофій Квасцов. Але благаю тримати в таємниці моє ім’я. Боюся помсти вищевикладеного голови."], "p": 991}, {"t": "text", "c": ["І повісив слухавку, падлюка."], "p": 992}, {"t": "text", "c": ["Що далі діялося в квартирі № 50, невідомо, та відомо, що діялося в Никанора Івановича.", "Замкнувшись в себе у вбиральні на гачок, він витяг із портфеля пачку, всучену йому перекладачем, і пересвідчився, що в ній чотириста рублів. Цю пачку Никанор Іванович замотав у клапоть газети й засунув у вентиляційний хід."], "p": 993}, {"t": "text", "c": ["За п’ять, хвилин голова сидів за столом у своїй маленькій їдальні.", "Дружина його принесла з кухні акуратно покраяного оселедчика, зрясна поприсипуваного зеленою цибулею.", "Никанор Іванович налив ляфітничка, випив, налив другого, випив, підчепив на виделку три крайці оселедця… і тут подзвонили, а Пелагія Антонівна внесла димучу каструлю, з першого погляду на яку зразу можна було здогадатися, що в ній, у гущі вогняного борщу, криється те, смачнішого від чого немає на світі, — мізкова кістка."], "p": 994}, {"t": "text", "c": ["Проковтнувши слину, Никанор Іванович загарчав, як пес:"], "p": 995}, {"t": "text", "c": ["— А пуття б вам не було! Поїсти не дають.", "Не впускай нікого, мене немає, немає.", "Щодо квартири скажи, щоб перестали базікати. За тиждень буде засідання…"], "p": 996}, {"t": "text", "c": ["Дружина побігла до передпокою, а Никанор Іванович ополоником потяг із вогнедишного озера — її, кістку, тріснуту вподовж.", "І цієї хвилини до їдальні зайшли двоє громадян, а з ними чомусь дуже бліда Пелагія Антонівна.", "Поглянувши на громадян, побілів і Никанор Іванович і підвівся."], "p": 997}, {"t": "text", "c": ["— Де нужник? — заклопотано запитав перший, що був у білій косоворотці."], "p": 998}, {"t": "text", "c": ["На обідньому столі щось грюкнуло (це Никанор Іванович впустив ополоника на клейонку)."], "p": 999}, {"t": "text", "c": ["— Тут, тут, — скоромовкою відповіла Пелагія Антонівна."], "p": 1000}, {"t": "text", "c": ["І прибулі відразу попростували до коридору."], "p": 1001}, {"t": "text", "c": ["— А в чому річ? — тихо запитав Никанор Іванович, йдучи слідком за прибулими. — В нас нічого такого в квартирі не може бути…", "А в вас документики… я вибачаюся…"], "p": 1002}, {"t": "text", "c": ["Перший на ходу показав Никанорові Івановичу документика, а другий тієї ж миті опинився стоячи на табуреті у вбиральні, з рукою, засунутою у вентиляційний хід.", "В очах Никанорові Івановичу померкло. Газету зняли, та в пачці виявилися не рублі, а невідомі гроші, чи то сині, чи то зелені, із зображеннями якогось дідугана.", "А втім, усе це Никанор Іванович розгледів неясно, перед очима йому плавали якісь плями."], "p": 1003}, {"t": "text", "c": ["— Доляри у вентиляції, — задумливо сказав перший і запитав Никанора Івановича м’яко й ввічливо: — Ваш пакуночок?"], "p": 1004}, {"t": "text", "c": ["— Ні! — відповів Никанор Іванович страшним голосом. — Підкинули вороги!"], "p": 1005}, {"t": "text", "c": ["— Таке буває, — погодився той, перший, і знову ж таки м’яко додав: — Ну що ж, треба решту здавати."], "p": 1006}, {"t": "text", "c": ["— Не маю я!", "Не маю, Богом свідчуся, ніколи в руках не тримав! — у відчаї заверещав голова."], "p": 1007}, {"t": "text", "c": ["Він кинувся до комоду, з гуркотом витяг шухляду, а з неї портфеля, безладно при цьому викрикуючи:"], "p": 1008}, {"t": "text", "c": ["— Ось контракт… перекладач-гадюка підкинув…", "Коров’єв… у пенсне!"], "p": 1009}, {"t": "text", "c": ["Він відкрив портфеля, глянув у нього, сунув до нього руку, посинів з лиця і впустив портфеля у борщ.", "У портфелі нічого не було, ні Стьопиного листа, ні контракту, ні грошей, ні контрамарок.", "Тобто геть нічого, крім складаного метра."], "p": 1010}, {"t": "text", "c": ["— Товариші! — оскаженіло зарепетував голова. — Тримайте їх!", "В нас в домі нечиста сила!"], "p": 1011}, {"t": "text", "c": ["І тут вже не знати що привиділось Пелагії Антонівні, та тільки вона, сплеснувши долонями, скрикнула:"], "p": 1012}, {"t": "text", "c": ["— Покайся, Іваничу! Тобі знижка вийде!"], "p": 1013}, {"t": "text", "c": ["З очима, набіглими кров’ю, Никанор Іванович заніс кулаки над головою жінки й прохарчав: — У, дурепа клята!"], "p": 1015}, {"t": "text", "c": ["Тут він охляв і опустився на стільця, очевидно, вирішивши підкоритися неминучому."], "p": 1016}, {"t": "text", "c": ["У цей час Тимофій Кіндратович Квасцов на підійсті сходів припадав до замкової шпари в дверях квартири голови то вухом, то оком, знемагаючи від цікавости."], "p": 1017}, {"t": "text", "c": ["За п’ять хвилин мешканці будинку, що були на подвір’ї, бачили, як голова в супроводі ще двох осіб пройшов навпростець до воріт дому.", "Розповідали, що Никанора Івановича було не впізнати, що він хитався, проходячи, немов п’яний, і щось белькотів."], "p": 1018}, {"t": "text", "c": ["А ще за годину безвісний громадянин з’явився до квартири № 11 саме в той час, коли Тимофій Кіндратович розповідав іншим пожильцям, захлинаючись насолодою, як захурдичили голову, пальцем виманив з кухні Тимофія Кіндратовича до передпокою, щось йому сказав і разом із ним пропав."], "p": 1019}]}