{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 7", "p": 721}, {"t": "h2", "c": "Нехороша квартира", "p": 722}, {"t": "text", "c": ["Якби наступного ранка Стьопі Лиходєєву сказали б так: «Стьопо! Тебе розстріляють, якщо ти цієї ж хвилини не встанеш!» — Стьопа відповів би млосним, ледь чутним голосом: «Розстрілюйте, робіть зо мною, що хочете, але я не встану»."], "p": 723}, {"t": "text", "c": ["Де там устати, — йому здавалося, що він не подужає розклепити очей, тому що, ледь-ледь він зробить це, як мигне блискавка й голову його вмить рознесе на кавалки.", "У цій голові гупав тяжкий дзвін, між очними яблуками й склепленими повіками пропливали бурі плями з вогняно-зеленою торочкою, і на довершення усього нудило, причому здавалося, що нудота ця пов’язана зі звуками якогось докучливого патефона."], "p": 724}, {"t": "text", "c": ["Стьопа силкувався щось пригадати, та пригадувалось тільки одне — що, здається, учора й хтозна де він стояв із серветкою в руці й намагався поцілувати якусь даму, причому обіцяв їй, що наступного дня, і пункт опівдні, прийде до неї в гості.", "Дама від цього відмагалася, кажучи: — «Ні, ні, мене не буде вдома!» — а Стьопа вперто стояв на своєму: «А я от візьму та й прийду!»", "Ні що то була за дама, ні котра тепер година, ні яке число та якого місяця — Стьопа абсолютно не знав і, що найгірше, не міг збагнути, де він є.", "Він посилкувався з’ясувати бодай останнє й для цього розклепив злиплі повіки лівого ока.", "У напівтемряві щось тьмяно відсвічувало. Стьопа нарешті впізнав трюмо й збагнув, що лежить горілиць в себе на ліжку, тобто на колишньому ювеліршиному ліжку, в спальні.", "Тут йому так шибнуло в голову, що він заплющив око й застогнав. Пояснімо: Стьопа Лиходєєв, директор театру Вар’єте, отямився ранком у себе в тій самій квартирі, де він мешкав спільно з покійним Берліозом, у великому шестиповерховому будинку, покоєм розташованому на Садовій вулиці."], "p": 726}, {"t": "text", "c": ["Слід сказати, що квартира ця — № 50 — давно вже мала якщо не недобру, то, в усякому разі, дивну репутацію.", "Ще два роки тому власницею її була вдова ювеліра де Фужере. Анна Францівна де Фужере, п’ятдесятирічна поважна та дуже діловита дама, три кімнати з п’ятьох винаймала пожильцям: одному, що був на прізвище, здається, Біломут, і другому — із втраченим прізвищем. І от два роки тому почалися в квартирі несповідимі події: з цієї квартири люди стали безслідно щезати."], "p": 728}, {"t": "text", "c": ["Якось вихідного дня до квартири з’явився міліціянт, викликав до передпокою другого пожильця (прізвище котрого втратилось) і сказав, що того просять на хвилинку зайти до відділку міліції в чомусь розписатися.", "Жилець наказав Анфісі, відданій і давній хатній служниці Анни Францівни, сказати, в разі, як до нього дзвонитимуть, що він повернеться за десять хвилин, і пішов разом із коректним міліціянтом у білих рукавичках.", "Та не повернувся він не тільки за десять хвилин, але й узагалі не повернувся. Найдивнішим за усе є те, що, очевидно, з ним разом щез і міліціянт."], "p": 729}, {"t": "text", "c": ["Набожна, а відвертіше сказати — марновірна, Анфіса так напрямець і кинула дуже засмученій Анні Францівні, що це чаклунство й що вона пречудово знає, хто потяг і жильця й міліціянта, тільки проти ночі не хоче казати.", "Ну, а чаклунству, звісно, хай лиш воно розпочнеться, а там вже його нічим не зупинити.", "Другий пожилець зник, згадати б, у понеділок, а в середу ніби крізь землю провалився Біломут, але, щоправда, за інших обставин.", "Ранком за ним заїхала, як завжди, машина, щоб відвезти його на службу, і відвезла, та назад нікого не привезла й сама більше не повернулася."], "p": 730}, {"t": "text", "c": ["Горе й жах мадам Біломут не піддаються описові. Та ба, і те і друге було нетривалим. Тієї самої ночі, повернувшись з Анфісою з дачі, на яку Анна Францівна чомусь спішно поїхала, вона не застала вже громадянки Біломут у квартирі.", "Ба більше: двері обох кімнат, замешканих подружжям Біломут, виявилися запечатаними."], "p": 731}, {"t": "text", "c": ["Два дні проминули сяк-так.", "Третього ж дня Анна Францівна, яка знемагала усі ці дні на безсоння, знову ж таки спішно поїхала на дачу… Чи треба казати, що вона не повернулася!"], "p": 732}, {"t": "text", "c": ["Анфіса, що зосталася сама, наплакавшись досхочу, лягла спати о другій годині ночі.", "Що з нею було далі, невідомо, та розповідали мешканці інших квартир, що ніби в № 50 усю ніч було чути якісь згуки й ніби до рання у вікнах палилося електричне світло.", "Ранком з’ясувалося, що й Анфіси немає!"], "p": 733}, {"t": "text", "c": ["Про зниклих та про кляту квартиру довго в будинку розповідали усякі легенди, такі, наприклад, що ця сухенька й набожна Анфіса буцімто носила на своїх висохлих персах у замшовій торбинці двадцять п’ять великих діямантів, що належали Анні Францівні.", "Що буцім у дров’яній повітці на тій самій дачі, куди спішно їздила Анна Францівна, виявились самі собою якісь незліченні скарби у вигляді тих самих діямантів, а також золотих грошей царського карбування.", "І таке інше в тому ж роді.", "Ну, чого не знаємо, за те не ручимось."], "p": 734}, {"t": "text", "c": ["Хай як там воно було, та квартира простояла пусткою й запечатаною лише тиждень, а по тому до неї вселилися — покійний Берліоз із дружиною та цей самий Стьопа, теж із дружиною.", "Цілком природно, що, тільки-но вони потрапили до окаянної квартири, в них теж стало чинитися чорт зна що. А саме, протягом одного місяця зникли обидві дружини. Та ці не безслідно.", "Про дружину Берліоза розповідали, буцімто її бачили в Харкові з якимось балетмайстром, а дружина Стьопи мовбито виявилася на Божедомці, де, як базікали, директор Вар’єте, користаючись зі своїх незліченних знайомств, спромігся здобути їй кімнату, але з однією умовою, щоб і духу її не було на Садовій вулиці… Отже, Стьопа застогнав.", "Він хотів був гукнути служницю Груню й зажадати від неї пірамідону, та все-таки зумів збагнути, що це пусте, що ніякого пірамідону Груня, звісно ж, не має.", "Намагався покликати на поміч Берліоза, двічі простогнав «Мишо… Мишо…», але, як самі розумієте, відповіді не дістав.", "У квартирі стояла цілковита тиша."], "p": 736}, {"t": "text", "c": ["Поворушивши пальцями ніг, Стьопа здогадався, що лежить у шкарпетках, тремтячою рукою провів по стегну, щоб визначити, у штанях він, чи ні, й не визначив. Нарешті, побачивши, що він кинутий та самотній, що нікому стати йому на допомогу, вирішив підвестися, хай яких надлюдських зусиль доведеться докласти до цього."], "p": 738}, {"t": "text", "c": ["Стьопа розклепив злиплі повіки й побачив, що відбивається в трюмі у вигляді людини з розпатланим сторч у різні боки волоссям, з набряклою, вкритою чорною щетиною фізіономією, із закипілими очима, в брудній сорочці з коміром та краваткою, в кальсонах та в шкарпетках."], "p": 739}, {"t": "text", "c": ["Таким він побачив себе в трюмі, а поряд із люстром уздрів невідомого чоловіка, одягненого в чорне і в чорному береті."], "p": 740}, {"t": "text", "c": ["Стьопа сів на ліжку й скільки міг витріщив набіглі кров’ю очі на невідомого."], "p": 741}, {"t": "text", "c": ["Мовчанку порушив цей невідомий, промовивши низьким тяжким голосом із іноземним акцентом наступні слова: — Добрий день, найсимпатичніший Степане Богдановичу!"], "p": 743}, {"t": "text", "c": ["Сталася павза, після якої, зробивши над собою страшне зусилля, Стьопа вицідив:"], "p": 744}, {"t": "text", "c": ["— Що ваша ласка? — і сам вразився, не пізнавши свого голосу.", "Слово «що» він вимовив дискантом, «ваша» — басом, а «ласка» йому зовсім не вийшло."], "p": 745}, {"t": "text", "c": ["Незнайомець приязно всміхнувся, витяг великого золотого годинника з діямантовим трикутником на віку, видзвонив одинадцять разів і сказав:"], "p": 746}, {"t": "text", "c": ["— Одинадцята!", "І акурат година, як я дожидаюся вашого пробудження, бо ви призначили мені бути в вас о десятій.", "От я й тут!"], "p": 747}, {"t": "text", "c": ["Стьопа намацав на стільці поруч із ліжком штани, прошепотів: — Пробачте… — надяг їх і хрипко спитав: — Скажіть, будь ласка, ваше прізвище?"], "p": 749}, {"t": "text", "c": ["Говорити йому було тяжко. За кожним словом хтось штрикав йому голкою до мозку, спричиняючи пекельного болю."], "p": 750}, {"t": "text", "c": ["— Як? Ви й прізвище моє забули? — тут невідомий посміхнувся."], "p": 751}, {"t": "text", "c": ["— Пробачте… — прохарчав Стьопа, вчувши, що похмілля дарує його новим симптомом: йому здалося, що підлога край ліжка пішла десь, і що цієї хвилини він головою униз полетить ік чортовій матері в тартар."], "p": 752}, {"t": "text", "c": ["— Дорогий Степане Богдановичу, — промовив відвідувач, проникливо посміхаючись, — жодний пірамідон вам не допоможе.", "Йдіть за давнім мудрим правилом — клин клином виганяй.", "Єдине, що поверне вас до життя, це дві стопки горілки з гострою та гарячою закускою."], "p": 753}, {"t": "text", "c": ["Стьопа був хитрою людиною і, хоч би як недужим він був, зміркував, що як його вже прихопили в такому стані, слід визнавати усе."], "p": 754}, {"t": "text", "c": ["— Відверто кажучи, — почав він, насилу ворушачи язиком, — учора я трішки… — Ані слова більше! — відповів візитер і від’їхав із кріслом убік. Стьопа, витріщаючи очі, побачив, що на маленькому столику сервовано тацю, на якій є нарізаний білий хліб, паюсна ікра у вазочці, мариновані гриби на тарілочці, щось у каструльці і, нарешті, горілка в місткій ювеліршиній карафці.", "Особливо вразило Стьопу те, що карафа запітніла з холоду. Втім, це було зрозуміло — вона містилася в полоскальниці, набитій льодом.", "Накрито, одне слово, було чисто, вміло."], "p": 757}, {"t": "text", "c": ["Незнайомець не дав Стьопиному подивові розвинутися до міри хворобливої й спритно налив йому пів стопки горілки."], "p": 758}, {"t": "text", "c": ["— А ви? — пискнув Стьопа."], "p": 759}, {"t": "text", "c": ["— З приємністю!"], "p": 760}, {"t": "text", "c": ["Тремтячою рукою підніс Стьопа стопку до вуст, а незнайомець одним проковтом вихилив вміст своєї стопки.", "Прожовуючи грудку ікри, Стьопа вичавив із себе слова:"], "p": 761}, {"t": "text", "c": ["— А ви що ж… закусити?"], "p": 762}, {"t": "text", "c": ["— Дякую, я не закушую ніколи, — відказав незнайомець і налив по другій.", "Відкрили каструлю — у ній виявилися сосиски в томаті."], "p": 763}, {"t": "text", "c": ["І ось клята зеленява перед очима розтанула, стали вимовлятися слова, і, головне, Стьопа дещо пригадав.", "А саме, що діло вчора було на Сходні, на дачі в автора скетчів Хустова, куди оцей Хустов і возив Стьопу в таксомоторі.", "Пригадалося навіть, як наймали той таксомотор біля «Метрополя», був ще при цьому якийсь актор не актор… з патефоном у валізці. Так, так, так, це було на дачі! Ще, пам’ятається, скиглили собаки від того патефона.", "От тільки дама, яку Стьопа хотів поцілувати, зосталася нез’ясованою… чорт її знає, хто вона… здається, в радіо служить, а може бути, що й ні. Вчорашній день, таким чином, помаленьку висвітлювався, та Стьопу тепер куди більше цікавив день сьогоднішній і, зокрема, поява у спальні невідомця, та ще й з закускою та горілкою.", "От що було б незле роз’яснити!"], "p": 765}, {"t": "text", "c": ["— Ну, що ж, тепер, сподіваюся, ви пригадали моє прізвище?"], "p": 766}, {"t": "text", "c": ["Та Стьопа лише сором’язливо всміхнувся й розвів руками. — Одначе! Я чую, що після горілки ви пили портвайн! Згляньтеся, та хіба ж можна таке робити!"], "p": 768}, {"t": "text", "c": ["— Я хочу вас попросити, щоб усе це зосталося між нами, — підлесливо сказав Стьопа."], "p": 769}, {"t": "text", "c": ["— Авжеж, авжеж!", "Але за Хустова я, само собою, не поручуся."], "p": 770}, {"t": "text", "c": ["— А ви хіба знаєте Хустова?"], "p": 771}, {"t": "text", "c": ["— Учора в кабінеті в вас бачив мигцем цього індивіда, але досить одного побіжного погляду на його обличчя, щоб збагнути, що він — наволоч, підступник, пристосуванець і підлабузник."], "p": 772}, {"t": "text", "c": ["«Чиста правда!» — подумав Стьопа, уражений таким вірним, точним і коротким визначенням Хустова."], "p": 773}, {"t": "text", "c": ["Так, учорашній день ліпився з дрібків, але усе-таки тривога не полишала директора Вар’єте. Річ у тім, що в цьому вчорашньому дні зяяла величенна чорна діра. Ось цього самого незнайомця в береті, воля ваша, Стьопа в своєму кабінеті вчора аж ніяк не бачив."], "p": 774}, {"t": "text", "c": ["— Професор чорної магії Волянд, — вагомо сказав візитер, бачивши Стьопині скрути, і розказав усе ряд по ряду."], "p": 775}, {"t": "text", "c": ["Учора вдень він приїхав з-за кордону до Москви, відразу з’явився до Стьопи й запропонував свої гастролі у Вар’єте.", "Стьопа зателефонував до Московської обласної видовищної комісії й питання це узгодив (Стьопа сполотнів і закліпав очима), підписав з професором Воляндом контракт на сім виступів (Стьопа розтулив рота), умовився, що Волянд прийде до нього для уточнення подробиць о десятій годині ранку сьогодні…", "Оце Волянд і прийшов!"], "p": 776}, {"t": "text", "c": ["Прийшовши, він був зустрінутий покоївкою Грунею, яка пояснила, що сама вона допіру прийшла, що вона нахожа, що Берліоза вдома немає, а що як візитер воліє бачити Степана Богдановича, то нехай іде до нього до спальні сам. Степан Богданович так міцно спить, що розбудити його вона не береться. Побачивши, в якому стані Степан Богданович, артист послав Груню до найближчого гастроному по горілку та закуску, до аптеки по лід і… — Дозвольте з вами розрахуватися, — проскиглив вбитий Стьопа й став шукати гаманця."], "p": 778}, {"t": "text", "c": ["— О, яка дурниця! — вигукнув гастролер і слухати більше нічого не схотів."], "p": 779}, {"t": "text", "c": ["Отже, горілка й закуска стали зрозумілими, та все-таки на Стьопу жаль було поглянути: він абсолютно не пам’ятав нічого про контракт і, хоч убийте, не бачив учора цього Волянда.", "Так, Хустов був, а Волянда не було."], "p": 780}, {"t": "text", "c": ["— Дозвольте глянути в контракт, — тихо попросив Стьопа."], "p": 781}, {"t": "text", "c": ["— Прошу, прошу… Стьопа глянув у бомагу й заціпенів.", "Усе було на місці. Найперше власноручний Стьопин хвацький підпис! Навскіс напис збоку рукою фіндиректора Римського з дозволом видати артистові Волянду в рахунок належних йому за сім виступів тридцяти п’яти тисяч рублів десять тисяч рублів.", "Ба більше: тут була й розписка Волянда в тому, що він ці десять тисяч уже одержав!"], "p": 783}, {"t": "text", "c": ["«Що ж це таке?!» — подумав згорьований Степан, і голова йому запаморочилася.", "Починаються зловіщі провали в пам’яті?!", "Але, само собою, по тому, як контракт було показано, подальші вирази здуміння були б просто-таки непристойними.", "Стьопа попросив у гостя дозволу на хвилину відлучитися і, як був у шкарпетках, побіг до передпокою до телефону. Дорогою він гукнув у напрямі кухні: — Груню!"], "p": 785}, {"t": "text", "c": ["Але ніхто не озвався.", "Тут він поглянув на двері до кабінету Берліоза, що були поряд із передпокоєм, і тут, як кажуть, остовпів.", "На ручці дверей він розгледів величезну сургучну печать на шнурку.", "«Отакої! — гаркнув хтось у голові Стьопи. — Цього ще бракувало!» — І тут Стьопині думки побігли вже двоїстою рейковою колією, але, як завжди буває під час катастрофи, в один бік і взагалі чорт зна куди. Голов’яну Стьопину кашу важко навіть передати.", "Тут і чортівня з чорним беретом, холодною горілкою і неймовірним контрактом, — а тут іще до усього цього, чи не любо, печать на дверях!", "Тобто кому хочете скажіть, що Берліоз щось там накоїв, — не повірять, їй-бо не повірять!", "Одначе печать, ось вона!", "Отак… І тут закублилися в мозкові Стьопі якісь дуже прикрі микитки про статтю, яку, як на ту пеню, недавно він всучив Михайлові Олександровичу до надрукування в журналі.", "І стаття, між нами кажучи, ні в кут, ні в двері! І нікчемна, і грошей копійки…"], "p": 787}, {"t": "text", "c": ["Відразу слід за спомином про статтю промайнув спомин про якусь сумнівну розмову, що відбувалася, згадати б, двадцять четвертого квітня увечері отут, в їдальні, коли Стьопа вечеряв з Михайлом Олександровичем.", "Тобто, звичайно, у повному розумінні слова, розмову цю сумнівною назвати не можна (не пристав би Стьопа на таку розмову), та це була розмова на якусь непотрібну тему.", "Цілком вільно було б цю розмову, громадяни, й не затівати.", "Перед печаттю, немає сумніву, розмова ця могла б вважатися за цілковиту дурницю, а от після печаті… «Ах, Берліозе, Берліозе! — скипало Стьопі в голові.", "— Це ж у голову не лізе!»", "Та горювати довго не приставало, і Стьопа накрутив номер у кабінеті фіндиректора Вар’єте Римського.", "Становище Стьопи було дражливе: найперше, іноземець міг образитися на те, що Стьопа перевіряє його після того, як було показано контракт, та й з фіндиректором розмовляти було вкрай тяжко. Справді бо, не спитати ж його так: «Скажіть, чи укладав я вчора з професором чорної магії контракт на тридцять п’ять тисяч рублів?»", "Так запитувати не годиться!"], "p": 789}, {"t": "text", "c": ["— Так! — почувся в слухавці пронизливий, неприємний голос Римського."], "p": 790}, {"t": "text", "c": ["— Здрастуйте, Григорію Даниловичу, — тихо промовив Стьопа, — це Лиходєєв.", "От яка справа… гм… гм… в мене сидить цей… е… артист Волянд… Так от… я хотів запитати, як стоять справи з сьогоднішнім вечором?.."], "p": 791}, {"t": "text", "c": ["— Ах, чорний маг? — озвався в слухавці Римський. — Афіші зараз будуть."], "p": 792}, {"t": "text", "c": ["— Ага, — кволим голосом сказав Стьопа, — ну бувайте…"], "p": 793}, {"t": "text", "c": ["— А ви скоро прийдете? — спитав Римський."], "p": 794}, {"t": "text", "c": ["— За пів години, — відповів Стьопа і, повісивши слухавку, стиснув гарячу голову руками.", "Ач, яка виходила паскудна штука!", "Що ж це з пам’яттю, громадяни? Га? Однак далі баритися в передпокої було незручно, і Стьопа відразу уклав плян: усіма засобами приховати свою неймовірну забудькуватість, а зараз щонайперше хитро випитати в іноземця, що він, власне, має намір сьогодні показувати у ввіреному Стьопі Вар’єте?"], "p": 796}, {"t": "text", "c": ["Тут Стьопа повернувся від апарата і в дзеркалі, що стояло в передпокої, давно не витираному ледачою Грунею, виразно побачив якогось дивного суб’єкта — довгого, мов жердина, і в пенсне (ах, якби тут був Іван Миколайович! Він впізнав би цього суб’єкта відразу!). А той відбився й одразу зник.", "Занепокоєний Стьопа глибше зазирнув у передпокій, і вдруге його колихнуло, бо в дзеркалі пройшов здоровезний чорний кіт і так само зник."], "p": 797}, {"t": "text", "c": ["Стьопі урвалося серце, він похитнувся. «Що ж це таке? — подумав він, — чи я не божеволію?", "Звідки ці відображення?!» — він заглянув до передпокою й полохливо заволав: — Груню!", "Який тут кіт в нас швендяє?", "Звідки він?", "І хтось іще з ним?!"], "p": 800}, {"t": "text", "c": ["— Не турбуйтеся, Степане Богдановичу, — озвався голос, але не Груні, а гостя зі спальні. — Кіт цей мій.", "Не нервуйте.", "А Груні немає, я відіслав її до Воронежа, на батьківщину. Вона жалілася, що ви їй відпустку замахлювали."], "p": 801}, {"t": "text", "c": ["Слова ці були настільки несподіваними й недоладними, що Стьопа вирішив, що недочув.", "У цілковитому сум’ятті він підтюпцем побіг до спальні й закляк на порозі. Волосся йому ворухнулося, і на лобі з’явився розсип дрібного поту."], "p": 802}, {"t": "text", "c": ["Гість був у спальні вже не сам, а в товаристві. У другому кріслі сидів той самий тип, що примарився йому в передпокої. Тепер його було ясно видно: вуса-пір’їнки, скельце пенсне зблискує, а другого скельця немає.", "Та виявилися в спальні речі й дещо гірші: на ювеліршиному пуфі в розв’язній позі розвалився дехто третій, а саме — страшенних розмірів чорний кіт із стопкою горілки в одній лапі й виделкою, на яку він встиг підчепити маринованого гриба, в другій."], "p": 803}, {"t": "text", "c": ["Світло, і без того слабке в спальні, вже зовсім стало меркнути Стьопі в очах.", "«Ось як, виявляється, з’їжджають з глузду!» — подумав він і вхопився за одвірок."], "p": 804}, {"t": "text", "c": ["— Я бачу, ви дещо заскочені, дорогоцінний Степане Богдановичу? — провідався Волянд в Стьопи, що цокотів зубами. — Проте дивуватися немає з чого.", "Це мій почет."], "p": 805}, {"t": "text", "c": ["Тут кіт випив горілку, і Стьопина рука ковзнула одвірком додолу."], "p": 806}, {"t": "text", "c": ["— І почет цей потребує місця, — правив Волянд, — тим-то дехто з нас зайвий в квартирі.", "І мені здається, що цей зайвий — саме ви!"], "p": 807}, {"t": "text", "c": ["— Вони, вони! — цапиним голосом заспівав довгий картатий, у множині кажучи про Стьопу. — Взагалі вони останнього часу страшенно свинячать.", "Пиячать, вступають у зв’язки з жінками, користають зі свого становища, ні біса не роблять, та й робити нічого не можуть, бо геть не розуміються на тому, що їм доручено.", "Начальству очі замулюють!"], "p": 808}, {"t": "text", "c": ["— Машину марно ганяє казенну! — наклепав і кіт, жуючи гриба."], "p": 809}, {"t": "text", "c": ["І тут вкоїлася четверта, й то остання з’ява в квартирі, коли Стьопа, зовсім вже сповзши на підлогу, охлялою рукою шкрябав одвірок."], "p": 810}, {"t": "text", "c": ["Впрост із дзеркала трюма вийшов маленький, але надзвичай плечистий, в котелку на голові, з рота якого стирчало ікло, спотворюючи й без того небачено мерзенну фізіономію.", "Та до того ще й вогняно-рудий."], "p": 811}, {"t": "text", "c": ["— Я, — устряв до розмови цей новий, — взагалі не розумію, як він потрапив у директори, — рудий гугнявив чимраз то дужче, — він такий самий директор, як я архиєрей! — Ти не скидаєшся на архиєрея, Азазелло, — зазначив кіт, накладаючи собі сосисок на тарілку."], "p": 813}, {"t": "text", "c": ["— Я ж це й кажу, — прогугнявив рудий і, повернувшись до Волянда, додав шанобливо: — Дозвольте, мессіре, його викинути під усі чорти з Москви?"], "p": 814}, {"t": "text", "c": ["— А дзусь!! — раптом гаркнув кіт, настовбурчивши шерсть."], "p": 815}, {"t": "text", "c": ["І тоді спальня завертілася довкруж Стьопи, й він вдарився об одвірок головою і, втрачаючи свідомість, подумав: «Я вмираю…»", "Та він не вмер.", "Розклепивши злегка очі, він побачив, що сидить на чомусь кам’яному. Навколо нього щось шуміло.", "Коли він розплющив очі як слід, він збагнув, що шумить море, і ба, навіть більше, — хвиля колишеться біля самих його ніг, і що, коротко кажучи, він сидить на самому кінці молу, і що над ним блакитне осяйне небо, а позаду — біле місто на горах."], "p": 816}, {"t": "text", "c": ["Не знаючи, як діяти в таких випадках, Стьопа звівся на тремтячі ноги й пішов молом до берега."], "p": 817}, {"t": "text", "c": ["На молу стояв якийсь чоловік, курив, плював у море. На Стьопу він зиркнув дикими очима й перестав плювати.", "Тоді Стьопа встругнув таку штуку: впав навколішки перед безвісним курцем і вимовив: — Благаю, скажіть, яке це місто?"], "p": 819}, {"t": "text", "c": ["— Одначе! — сказав бездушний курець."], "p": 820}, {"t": "text", "c": ["— Я не п’яний, — хрипко відповів Стьопа, — зі мною щось скоїлося… я хворий…", "Де я?", "Яке це місто?.."], "p": 821}, {"t": "text", "c": ["— Ну, Ялта… Стьопа тихо зітхнув, повалився на бік, головою стукнувся об нагрітий камінь молу."], "p": 823}]}