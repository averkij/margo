{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 8", "p": 774}, {"t": "h2", "c": "Пря професора з поетом", "p": 775}, {"t": "text", "c": ["Свідомість полишила його. О тій самій годині, як свідомість полишила Стьопу в Ялті, тобто близько половини дванадцятої дня, вона повернулася Іванові Миколайовичу Бездомному, який прокинувся після глибокого й тривалого сну. Деякий час він розмірковував, яким це чином він потрапив до невідомої кімнати з білими стінами, з дивним нічним столиком з якогось світлого металу та з білою шторою, за якою почувалося сонце."], "p": 826}, {"t": "text", "c": ["Іван мотнув головою, переконався в тому, що вона не болить, і пригадав, що він у лікарні.", "Ця думка потягла за собою спомин про загибель Берліоза, та сьогодні він не збудив в Іванові сильного зворушення.", "Виспавшись, Іван Миколайович став спокійнішим, і міркувати став ясніше.", "Полежавши якийсь час нерухомо у чистому, м’якому й зручному ліжку, Іван угледів ґудзика дзвінка поруч із собою.", "За звичкою торкати предмети без знадоби, Іван натиснув його.", "Він сподівався якогось дзвону або явища услід за натискуванням ґудзика, але сталося дещо інакше.", "В узніжжі Іванової постелі спалахнув матовий циліндр, на якому було написано: «Пити».", "Постоявши трохи, циліндр став обертатися, аж не вискочив напис: «Няня». Само собою, хитромудрий циліндр вразив Івана.", "Напис «Няня» змінився написом «Покличте лікаря»."], "p": 827}, {"t": "text", "c": ["— Гм… — промовив Іван, не знаючи, що робити з цим циліндром далі. Та тут пощастило випадково: Іван натиснув ґудзика удруге на слові «Фельдшериця».", "Циліндр тихо продзеленчав у відповідь, зупинився, згас і до кімнати увійшла повна симпатична жінка в білому чистому халаті й сказала Іванові:"], "p": 828}, {"t": "text", "c": ["— Доброго ранку!"], "p": 829}, {"t": "text", "c": ["Іван не відповів, оскільки потрактував це привітання за даних умов недоречним.", "Справді бо: засадили здорову людину до лікарні, та ще й удають, ніби так воно й треба!"], "p": 830}, {"t": "text", "c": ["Жінка ж тим часом, не втрачаючи доброзичливого виразу обличчя, за допомогою одного натиску ґудзика підняла штору догори, і до кімнати крізь широковічкові й легкі ґрати, що доходили аж до підлоги, линуло сонце.", "За ґратами відкрився балькон, за ним берег звивистої річки, а на тому її боці — веселий сосновий бір."], "p": 831}, {"t": "text", "c": ["— Будьте ласкаві ванну брати, — запросила жінка, й під руками її розсунулася внутрішня стіна, за якою виявилось ванне відділення й прекрасно обладнана вбиральня."], "p": 832}, {"t": "text", "c": ["Іван, хоча й положив з жінкою не розмовляти, не стримався, і дивлячись як вода плеще до ванни широким струменем із сяйливого крана, сказав з іронією: — Ти ба!", "Як у «Метрополі»!"], "p": 834}, {"t": "text", "c": ["— О ні, — з гордістю відповіла жінка, — багато краще. Такого обладнання немає ніде й за рубежем.", "Вчені й лікарі спеціяльно приїжджають оглядати нашу клініку.", "В нас щодня інтуристи бувають."], "p": 835}, {"t": "text", "c": ["При слові «інтурист» Іванові відразу пригадався вчорашній консультант. Іван спохмурнів, поглянув спідлоба й сказав:"], "p": 836}, {"t": "text", "c": ["— Інтуристи… І як ото ви всі тих інтуристів обожнюєте!", "А серед них, тим часом, усякі трапляються.", "Я, наприклад, учора з таким познайомився, що любо глянути!"], "p": 837}, {"t": "text", "c": ["І мало не заходився розповідати про Понтія Пилата, однак стримався, розуміючи, що жінці оповіді ці ні до чого, що все одно допомогти йому вона не може."], "p": 838}, {"t": "text", "c": ["Вимитому Іванові Миколайовичу відразу було видано абсолютно все, потрібне чоловікові після ванни: випрасувана сорочка, кальсони, шкарпетки.", "Але й на тому не край: відчинивши дверцята шафки, жінка вказала всередину її й запитала:"], "p": 839}, {"t": "text", "c": ["— Що бажаєте надіти — халатика чи піжамку?"], "p": 840}, {"t": "text", "c": ["Прикріплений до нового житла примусово, Іван ледь руками не сплеснув від зухвалости жінки й мовчки тицьнув пальцем у піжаму з пунсової байки."], "p": 841}, {"t": "text", "c": ["Відтак Івана Миколайовича повели пустим і беззвучним коридором і привели до величезних розмірів кабінету.", "Іван, вирішивши ставитися до усього, що є в цьому на диво обладнаному будинку, з іронією, відразу подумки охрестив кабінет «фабрикою-кухнею»."], "p": 842}, {"t": "text", "c": ["Й було за що.", "Тут стояли шафи й скляні шафки з блискучими нікельованими інструментами. Були крісла надзвичайно складної конструкції, якісь пузаті лямпи з сяючими кльошами, без ліку склянок, і газові пальники, й електричні дроти, і зовсім нікому незнайомі прилади."], "p": 843}, {"t": "text", "c": ["У кабінеті коло Івана заходилися троє — дві жінки й один чоловік, усі в білому.", "Насамперед Івана відвели у закуток, за столик, з явною метою про дещо його розпитати.", "Іван став обмірковувати становище.", "Перед ним було три шляхи.", "Надзвичайно спокушав перший: кинутися на ці лямпи й хитромудрі витребеньки, й усі їх ік чортовій бабуні перетрощити й таким чином виявити свій протест за те, що його затримано марно.", "Але сьогоднішній Іван істотно вже відрізнявся від Івана вчорашнього, і перший шлях видався йому сумнівним: може статися, вони закоріняться в думці, що він шалений божевільний.", "Тому перший шлях Іван відкинув.", "Був другий: зразу ж почати розповідь про консультанта й Понтія Пилата.", "Однак учорашній досвід показав, що цьому оповіданню не вірять або розуміють його якось перекручено.", "Тому Іван зрікся й цього шляху, вирішивши обрати третій: замкнутися в гордовитому мовчанні."], "p": 844}, {"t": "text", "c": ["Повністю цього здійснити не вдалося і, з волі чи з неволі, доводилось відповідати, хоча й скупо й похмуро, на цілу низку запитань."], "p": 845}, {"t": "text", "c": ["І в Івана випитали геть усе щодо його минулого життя, аж до того, коли та як він хворів на шкарлятину, років з п’ятнадцять тому.", "Списавши за Іваном цілу сторінку, її перегорнули, й жінка в білому перейшла до опитування про Іванову рідню.", "Починалась якась морока: хто вмер, коли та на що, чи не пив, чи не хворів венеричними хворобами, й усе в такому роді.", "Наостанок попросили розказати про вчорашню подію на Патріярших ставах, але дуже не набридали, з повідомлення про Понтія Пилата не чудувалися."], "p": 846}, {"t": "text", "c": ["Тут жінка поступилася Іваном чоловікові, і той заходився коло нього інакше й ні про що вже не розпитував.", "Він виміряв температуру Іванового тіла, полічив пульс, подивився Іванові в очі, світячи до них якоюсь лямпою.", "Потім на допомогу чоловікові прийшла інша жінка, і Івана кололи, але не боляче, чимось у спину, креслили йому ручкою молоточка якісь знаки на шкірі грудей, стукали молоточками по колінах, через що ноги Івана підскакували, кололи пальця й брали з нього кров, кололи в ліктьовому суглобі, надівали на руки якісь ґумові браслети…"], "p": 847}, {"t": "text", "c": ["Іван лише гірко всміхався подумки й розмірковував про те, як воно все безглуздо й чудно вийшло.", "Це ж подумати!", "Хотів застерегти усіх від небезпеки, якою загрожує невідомий консультант, збирався його спіймати, а домігся лиш того, що потрапив до якогось таємничого кабінету для того, щоб розповідати усякі дурниці про дядька Федора, який пив у Волоґді запоєм.", "Нестерпне безглуздя!"], "p": 848}, {"t": "text", "c": ["Нарешті Івана відпустили. Його відпровадили назад до своєї кімнати, де він отримав філіжанку кави, два яйця нам’яко й білий хліб з маслом."], "p": 849}, {"t": "text", "c": ["З’ївши та випивши все запропоноване, Іван вирішив дожидатися когось головного у цьому закладі й вже від цього головного домогтися й уваги до себе, і справедливости."], "p": 850}, {"t": "text", "c": ["І він дочекався його, й дуже скоро, після свого сніданку.", "Несподівано розчинилися двері до кімнати Івана, і до неї увійшло безліч народу в білих халатах.", "Поперед усіх ішов ретельно, по-акторському виголений чоловік років сорока п’яти, з приємними, але дуже пронизливими очима й чемними манерами.", "Увесь почет виказував до нього знаки уваги й пошани, і вхід його вийшов тому дуже урочистим.", "«Як Понтій Пилат!» подумалося Іванові."], "p": 851}, {"t": "text", "c": ["Так, це був, безсумнівно, головний.", "Він сів на табурета, а всі залишилися стояти."], "p": 852}, {"t": "text", "c": ["— Доктор Стравинський, — відрекомендувався той, хто сів, Іванові й поглянув на нього приязно."], "p": 853}, {"t": "text", "c": ["— Ось, Олександре Миколайовичу, — неголосно сказав хтось в охайній борідці й подав головному кругом списаний Іванів аркуш."], "p": 854}, {"t": "text", "c": ["«Цілу справу зшили!» — подумав Іван.", "А головний обвиклими очима пробіг аркуш, пробурмотів: «Угу, угу…» і обмінявся з оточенням декількома фразами маловідомою мовою."], "p": 855}, {"t": "text", "c": ["«І латиною, як Пилат, говорить…» — сумно подумав Іван.", "Тут одне слово примусило його здригнутися, і це було слово «шизофренія», — о лихо, вже вчора вимовлене клятим іноземцем на Патріярших ставах, а сьогодні повторене тут професором Стравинським."], "p": 856}, {"t": "text", "c": ["«Навіть і це знав!» — тривожно подумав Іван."], "p": 857}, {"t": "text", "c": ["Головний, здається, поклав собі за правило погоджуватися з усім і радіти з усього, хоч би що казали йому з оточення, і виказувати це словами «славно, славно…»"], "p": 858}, {"t": "text", "c": ["— Славно! — сказав Стравинський, повертаючи комусь аркуша, і звернувся до Івана: — Ви — поет?"], "p": 859}, {"t": "text", "c": ["— Поет, — похмуро відповів Іван, і вперше раптом відчув якусь непоясненну відразу до поезії, і згадані ним зараз-таки свої власні вірші здалися чомусь неприємними."], "p": 860}, {"t": "text", "c": ["Наморщуючи лице він, своєю чергою, запитав Стравинського:"], "p": 861}, {"t": "text", "c": ["— Ви — професор?"], "p": 862}, {"t": "text", "c": ["На це Стравинський запобігливо-чемно схилив голову."], "p": 863}, {"t": "text", "c": ["— І ви — тут головний? — казав далі Іван."], "p": 864}, {"t": "text", "c": ["Стравинський і на це вклонився."], "p": 865}, {"t": "text", "c": ["— Мені з вами треба говорити, — багатозначно сказав Іван Миколайович."], "p": 866}, {"t": "text", "c": ["— На це я й прийшов, — озвався Стравинський."], "p": 867}, {"t": "text", "c": ["— Річ от у чому, — почав Іван, відчуваючи, що прийшов його час, — мене тут у божевільні пошили, ніхто не хоче мене слухати!.."], "p": 868}, {"t": "text", "c": ["— О ні, ми вислухаємо вас дуже уважно, — серйозно й заспокійливо сказав Стравинський, — і в божевільні вас шити нікому не дозволимо."], "p": 869}, {"t": "text", "c": ["— То слухайте ж: учора увечері я на Патріярших ставах зустрівся з таємничою особою, іноземцем не іноземцем, який наперед знав про смерть Берліоза і особисто бачив Понтія Пилата."], "p": 870}, {"t": "text", "c": ["Почет безмовно й не ворухнувшись слухав поета."], "p": 871}, {"t": "text", "c": ["— Пилата?", "Пилат, це — котрий жив за Ісуса Христа? — мружачись на Івана, спитав Стравинський."], "p": 872}, {"t": "text", "c": ["— Той самий."], "p": 873}, {"t": "text", "c": ["— Ага, — сказав Стравинський, — а цей Берліоз загинув під трамваєм?"], "p": 874}, {"t": "text", "c": ["— Оце ж саме його вчора при мені й зарізало трамваєм на Патріярших, причому цей самий загадковий громадянин…"], "p": 875}, {"t": "text", "c": ["— Знайомий Понтія Пилата? — спитав Стравинський, який, очевидно, відзначався великою тямущістю."], "p": 876}, {"t": "text", "c": ["— Саме він, — потвердив Іван, вивчаючи Стравинського, — так от, він сказав наперед, що Анничка розлила соняшникову олію…", "А він і послизнувся саме на цьому місці!", "Що ви на це скажете? — багатозначно провідався Іван, сподіваючись справити великий ефект своїми словами."], "p": 877}, {"t": "text", "c": ["Та цього ефекту на сталося, і Стравинський дуже просто поставив наступне запитання:"], "p": 878}, {"t": "text", "c": ["— А хто ж ця Анничка?"], "p": 879}, {"t": "text", "c": ["Це запитання дещо засмутило Івана, обличчя йому сіпнулося."], "p": 880}, {"t": "text", "c": ["— Анничка тут не має жодного значення, — проказав він, нервуючи, — чорти її знають, хто вона така.", "Ну чулинда якась із Садової.", "А значення має те, що він наперед, розумієте, наперед знав про соняшникову олію!", "Ви мене розумієте?"], "p": 881}, {"t": "text", "c": ["— Чудово розумію, — серйозно відповів Стравинський і, торкнувшись коліна поета, додав: — Не хвилюйтеся й кажіть далі."], "p": 882}, {"t": "text", "c": ["— Кажу далі, — сказав Іван, силячись потрапити в тон Стравинському й знаючи вже з гіркого досвіду, що лише спокій допоможе йому, — так от, цей жахливий тип, а він бреше, що він консультант, має якусь дивовижну силу…", "Наприклад, за ним поженешся, а наздогнати його немає ніякої змоги.", "А з ним ще двійко, й теж гарні, але в своєму роді: один довгий у битих скельцях і, до того, неймовірних розмірів кіт, який самостійно їздить у трамваї.", "Крім того, — оскільки його не перебивали, Іван говорив із щодалі то більшим запалом та переконливістю, — він особисто був на бальконі в Понтія Пилата, в чому немає жодного сумніву.", "Та що ж це таке? Га?", "Його треба негайно заарештувати, бо він накоїть небаченого лиха."], "p": 883}, {"t": "text", "c": ["— Отож ви й домагаєтеся, щоб його заарештували? Чи правильно я вас зрозумів? — запитав Стравинський."], "p": 884}, {"t": "text", "c": ["«Він розумний, — подумав Іван, — слід визнати, що серед інтеліґентів теж трапляються напрочуд розумні. Цього заперечувати не можна!» — й відповів:"], "p": 885}, {"t": "text", "c": ["— Цілком правильно!", "І як це не домагатися, міркуйте самі!", "А тим часом мене силоміць затримали тут, тицькають у вічі лямпою, у ванні купають, про дядька Федю чогось розпитують!.. А його вже давно на світі немає!", "Вимагаю, щоб мене негайно відпустили."], "p": 886}, {"t": "text", "c": ["— Ну що ж, славно, славно! — озвався Стравинський, — от усе й з’ясувалося.", "Справді, який сенс затримувати в шпиталі людину здорову?", "Гаразд. Я вас негайно випишу звідси, скоро ви мені скажете, що ви нормальний.", "Не доведете, а тільки скажете.", "Отже, ви нормальний?"], "p": 887}, {"t": "text", "c": ["Тут запала суцільна тиша, і гладка жінка, що вранці опікувалася Іваном, шанобливо поглянула на професора, а Іван ще раз подумав: «А таки розумний»."], "p": 888}, {"t": "text", "c": ["Пропозиція професора йому дуже сподобалася, однак перш як відповісти, він дуже й дуже подумав, наморщивши лоба, і, нарешті, сказав твердо:"], "p": 889}, {"t": "text", "c": ["— Я — нормальний."], "p": 890}, {"t": "text", "c": ["— От і славно, — полегшено вигукнув Стравинський, — а якщо так, то міркуймо логічно.", "Візьмемо ваш учорашній день, — тут він повернувся і йому відразу подали Іванів аркуш.", "— У пошуках невідомої людини, яка відрекомендувалася вам за знайомця Понтія Пилата, ви вчора зробили наступні дії, — тут Стравинський став загинати довгі пальці, позираючи то в аркуш, то на Івана, — повісили на груди іконку, було?"], "p": 891}, {"t": "text", "c": ["— Було, — похмуро погодився Іван."], "p": 892}, {"t": "text", "c": ["— Зірвалися з паркану, пошкодили обличчя.", "Так?", "З’явилися до ресторану з засвіченою свічкою в руці, в самій білизні й у ресторані побили когось.", "Привезли вас сюди зв’язаним.", "Потрапивши сюди, ви телефонували до міліції й просили прислати кулемети.", "Потому зробили спробу викинутися з вікна.", "Так?", "Тепер питання: чи можна, діючи таким чином, будь-кого впіймати чи заарештувати?", "І якщо ви людина нормальна, то самі відповісте: аж ніяк.", "Ви хочете піти звідси?", "Прошу. Але дозвольте вас поспитати, куди ви попрямуєте звідси?"], "p": 893}, {"t": "text", "c": ["— Звісно куди, до міліції, — відповів Іван уже не так твердо й дещо гублячись під поглядом професора."], "p": 894}, {"t": "text", "c": ["— Просто звідси?"], "p": 895}, {"t": "text", "c": ["— Угу."], "p": 896}, {"t": "text", "c": ["— А на квартиру до себе не заїдете? — швидко спитав Стравинський."], "p": 897}, {"t": "text", "c": ["— Та ніколи тут заїжджати!", "Поки я по квартирах стану роз’їжджати, він ушиється!"], "p": 898}, {"t": "text", "c": ["— Так.", "А що ж ви скажете в міліції перш за все?"], "p": 899}, {"t": "text", "c": ["— Про Понтія Пилата, — відповів Іван Миколайович, і очі його взялися похмурою імлою."], "p": 900}, {"t": "text", "c": ["— Ну от і славно! — вигукнув скорений Стравинський і, звернувшись до того, хто був з борідкою, наказав: — Федоре Васильовичу, випишіть, будь ласка, громадянина Бездомного в місто. Але цю кімнату не займати, постільну білизну не міняти.", "За дві години громадянин Бездомний знову буде тут.", "Ну що ж, — звернувся він до поета, — успіху вам не зичу, бо в цей успіх ані на йоту не вірю.", "До скорого побачення! — Він встав, а почет його ворухнувся."], "p": 901}, {"t": "text", "c": ["— На якій підставі я знову буду тут? — тривожно спитав Іван."], "p": 902}, {"t": "text", "c": ["Стравинський ніби чекав на це запитання, відразу всівся знову й промовив:"], "p": 903}, {"t": "text", "c": ["— На тій підставі, що, тільки-но ви з’явитесь у кальсонах до міліції і скажете, що бачилися з людиною, яка особисто бачила Понтія Пилата, — як тієї ж миті вас привезуть сюди, й ви знову потрапите до цієї самої кімнати."], "p": 904}, {"t": "text", "c": ["— До чого тут кальсони? — розгублено оглядаючись, спитав Іван."], "p": 905}, {"t": "text", "c": ["— Найбільше Понтій Пилат. Але й кальсони також.", "Бо ж казенну білизну ми з вас знімемо, й видамо вам ваш одяг.", "А допровадили вас сюди в кальсонах.", "Проте на квартиру до себе ви заїхати аж ніяк не збиралися, хоча я й натякнув вам на це.", "Далі піде Пилат… і діло готове!"], "p": 906}, {"t": "text", "c": ["Тут щось страшне скоїлося з Іваном Миколайовичем. Його воля немов розкололася, він відчув, що він кволий, що потребує ради."], "p": 907}, {"t": "text", "c": ["— То що ж робити? — спитав він, цього разу вже боязко."], "p": 908}, {"t": "text", "c": ["— Ну от і славно! — озвався Стравинський. — Це найрезонніше запитання.", "Тепер скажу вам, що з вами сталося.", "Учора хтось вас дуже настрахав і засмутив розповіддю про Понтія Пилата та іншими речами. І от ви, знервована, зашарпана людина, пішли містом, розповідаючи про Понтія Пилата.", "Цілком природно, вас беруть за божевільного.", "Ваш порятунок тепер тільки в одному — в цілковитому спокої.", "І вам неодмінно слід залишитися тут."], "p": 909}, {"t": "text", "c": ["— Але ж його треба впіймати! — вже благально вигукнув Іван."], "p": 910}, {"t": "text", "c": ["— Гаразд, але самому ж бо навіщо бігати?", "Положіть на папір усі ваші підозри та обвинувачення проти цієї людини.", "Немає нічого простішого, як переслати вашу заяву куди слід, і якщо, як ви гадаєте, ми маємо діло із злочинцем, усе це з’ясується дуже скоро.", "Але тільки одна умова: не напружуйте голови й старайтеся менше думати про Понтія Пилата.", "Чи ж мало що можна розповісти!", "Та не всьому слід вірити."], "p": 911}, {"t": "text", "c": ["— Зрозумів! — рішуче заявив Іван. — Прошу видати мені папір і перо."], "p": 912}, {"t": "text", "c": ["— Видайте папір і коротенького оливця, — наказав Стравинський гладкій жінці, а Іванові сказав так: — Але сьогодні радив би не писати."], "p": 913}, {"t": "text", "c": ["— Ні, ні, сьогодні ж, неодмінно сьогодні, — стривожено вигукнув Іван."], "p": 914}, {"t": "text", "c": ["— Ну добре. Тільки не напружуйте мозку.", "Не вийде сьогодні, вийде завтра."], "p": 915}, {"t": "text", "c": ["— Він втече!"], "p": 916}, {"t": "text", "c": ["— О ні, — впевнено заперечив Стравинський, — він ніде не втече, ручуся вам.", "І пам’ятайте, що тут в нас вам усіма засобами допоможуть, а без цього у вас нічого не вийде.", "Ви мене чуєте? — раптом пройнятливо запитав Стравинський і заволодів обома руками Івана Миколайовича.", "Узявши їх у свої, він довго, просто дивлячись у вічі Іванові, повторював — Вам тут допоможуть… ви чуєте мене? Вам тут допоможуть… вам тут допоможуть… Вам прийде полегша. Тут тихо, спокійно… Вам тут допоможуть…"], "p": 917}, {"t": "text", "c": ["Іван Миколайович зненацька позіхнув, вираз обличчя його злагіднішав."], "p": 918}, {"t": "text", "c": ["— Так, так, — тихо сказав він."], "p": 919}, {"t": "text", "c": ["— Ну от і славно! — за своїм звичаєм завершив бесіду Стравинський і підвівся. — До побачення! — він потиснув руку Іванові і, вже виходячи, повернувся до того, що був із борідкою, і сказав: — Так, а кисень спробуйте… і ванни."], "p": 920}, {"t": "text", "c": ["За кілька секунд перед Іваном не було ні Стравинського, ні почту.", "За ґратами у вікні, проти полуденного сонця, пишався радісний весняний бір на другому березі, а ближче виблискувала річка."], "p": 921}]}