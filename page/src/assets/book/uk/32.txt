{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 32", "p": 3815}, {"t": "h2", "c": "Прощення й вічний притулок", "p": 3816}, {"t": "text", "c": ["Боги, боги мої!", "Яка ж сумна та вечірня земля!", "Які ж тайничі ті тумани над болотами.", "Хто блукав тими туманами, хто багато страждав перед смертю, хто летів над цією землею, несучи на собі непідсильний тягар, той це знає. Це знає стомлений. І він без жалю залишає тумани землі, її багенця й річки, він віддається з легким серцем у руки смерти, знаючи, що тільки вона одна <розрадить його>.", "Чарівні чорні коні й ті пристали й несли своїх вершників поволі, і неминуча ніч стала їх наздоганяти.", "Чуючи її за своєю спиною, притих навіть невгамовний Бегемот і, вчепившись у сідло пазурами, летів мовчазний та серйозний, розпушивши свого хвоста.", "Ніч стала запинати чорною шаллю ліси й луки, ніч засвічувала сумні вогнички десь далеко внизу, тепер вже нецікаві й непотрібні ні Маргариті, ні майстрові, чужі вогники.", "Ніч випереджала кавалькаду, сіялася на неї згори й викидала то там, то тут у засмутнілому небі білі цяточки зірок."], "p": 3817}, {"t": "text", "c": ["Ніч густішала, летіла поруч, хапала вершників за плащі і, здерши їх з плечей, викривала обмани.", "І коли Маргарита, обдмухувана прохолодним вітром, розплющувала очі, вона бачила, як міниться зовнішність усіх, хто летів до своєї мети.", "Коли ж назустріч їм з-поза краю лісу став виходити багряний та повний місяць, усі обмани зникли, звалилися в болото, втонула в туманах чаклунська нестійка одежа."], "p": 3818}, {"t": "text", "c": ["Ледве чи хто впізнав би тепер Коров’єва-Фаґота, самозваного перекладача при таємничому консультантові, який не потребував жодних перекладів, у тому, хто тепер летів безпосередньо поруч із Воляндом по праву руку подруги майстра.", "На місці того, хто в подертій цирковій одежі покинув Воробйові гори під ім’ям Коров’єва-Фаґота, тепер скакав, тихо видзвонюючи золотим ланцюгом повода, темно-фіолетовий лицар з нахмуреним обличчям, яке ніколи не всміхається.", "Він уперся підборіддям у груди, він не дивився на місяця, він не цікавився землею під собою, він думав про щось своє, летячи поруч із Воляндом."], "p": 3819}, {"t": "text", "c": ["— Чому він так змінився? — запитала Маргарита стиха під посвист вітру в Волянда."], "p": 3820}, {"t": "text", "c": ["— Лицар цей колись невдало пожартував, — відповів Волянд, повертаючи до Маргарити своє обличчя з тихим жеврінням в оці, — його калямбур, якого він вигадав, розмовляючи про світло та тьму, був не зовсім хорошим.", "І лицареві довелося по тому прожартувати дещо більше та довше, ніж він гадав.", "Та сьогодні така ніч, коли зводяться рахунки.", "Лицар свого рахунка сплатив і закрив!"], "p": 3821}, {"t": "text", "c": ["Ніч відірвала й пухнастого хвоста в Бегемота, здерла з нього шерсть і порозкидала її клоччя по болотах.", "Той, хто був котом, який потішав князя пітьми, тепер виявився худеньким юнаком, демоном-пажем, найкращим блазнем, який існував будь-коли у світі.", "Тепер притих і він і летів беззвучно, підставивши своє молоде обличчя під світло, що лилося від місяця."], "p": 3822}, {"t": "text", "c": ["Осторонь від усіх летів, виблискуючи сталлю обладунків, Азазелло.", "Місяць змінив і його обличчя. Щезло без сліду недоладне потворне ікло, й одноокість виявилася фальшивою.", "Обидва ока Азазелла були однаковими, порожніми й чорними, а обличчя білим та холодним.", "Тепер Азазелло летів у своїй справжній подобизні, як демон безводної пустелі, демон-убивця."], "p": 3823}, {"t": "text", "c": ["Себе Маргарита бачити не могла, та вона добре бачила, як змінився майстер.", "Волосся його біліло тепер при місяці й ззаду зібралося в косу, й вона летіла за вітром.", "Коли вітер відчахував плаща від ніг майстра, Маргарита бачила, як на ботфортах його то гаснуть, то спалахують зірочки острогів.", "Як і юнак-демон, майстер летів, не зводячи очей з місяця, але усміхався йому, як ніби знайомому та любому, і щось, за набутою в кімнаті № 118-й звичкою, сам собі бурмотів."], "p": 3824}, {"t": "text", "c": ["І, нарешті, Волянд летів також у своїй справжній подобі.", "Маргарита не могла б сказати, з чого зроблений повід його коня, й думала, що, можливо, це місячні ланцюжки й сам кінь — лиш брила мороку, і грива цього коня — хмара, а остроги вершника — білі цяти зірок."], "p": 3825}, {"t": "text", "c": ["Так летіли в безмові довго, доки й сама місцевість унизу не стала мінятися.", "Сумні ліси втонули в земному мороку й звабили за собою й тьмяні леза річок.", "Долі з’явилися й стали вилискувати валуни, а між них зачорніли провалля, до яких не проникало світло місяця."], "p": 3826}, {"t": "text", "c": ["Волянд осадив свого коня на кам’янистому безрадісному пласкому верхів’ї, і тоді вершники рушили ступою, слухаючи, як коні їхні підковами трощать кремені й каміння.", "Місяць заливав площину зелено й яскраво, і Маргарита незабаром розрізнила в пустельній місцевості крісло й у ньому білу постать сидячої людини.", "Можливо, що цей сидячий був глухим або занадто поринув у роздуми. Він не чув, як здригалася кам’яниста земля під вагою коней, і вершники, не збентеживши його, наблизились до нього."], "p": 3827}, {"t": "text", "c": ["Місяць добре помагав Маргариті, світив краще від найкращого електричного ліхтаря, і Маргарита бачила, що сидячий, очі якого здавалися сліпими, коротко потирає свої руки й ці самі незрячі очі впинає в диск місяця.", "Тепер вже Маргарита бачила, що поруч із тяжким кам’яним кріслом, на якому вилискують від місяця якісь іскри, лежить темний, велетенський гостровухий собака й так само, як і його хазяїн, неспокійно дивиться на місяця."], "p": 3828}, {"t": "text", "c": ["Біля ніг сидячого валяються черепки розбитого глека й простеляється невисохла чорно-червона калюжа."], "p": 3829}, {"t": "text", "c": ["Вершники зупинили своїх коней."], "p": 3830}, {"t": "text", "c": ["— Вашого романа прочитали, — промовив Волянд, звертаючись до майстра, — і сказали тільки одне, що він, на жаль, не закінчений.", "Отож мені хотілося показати вам вашого героя.", "Близько двох тисяч років сидить він на цій площині й спить, та коли надходить повня місяця, як бачите, його терзає безсоння. Воно діймає не тільки його, але й його вірного сторожа, собаку.", "Якщо це правда, що боягузтво — найтяжча вада, то, певно, собака в ній невинний.", "Єдине, чого боявся хоробрий пес, це грози.", "Ну що ж, той, хто любить, мусить поділяти долю того, кого він любить."], "p": 3831}, {"t": "text", "c": ["— Що він каже? — запитала Маргарита, й цілком спокійне її обличчя повилося імлою спочування."], "p": 3832}, {"t": "text", "c": ["— Він каже, — пролунав голос Волянда, — одне й те саме. Він каже, що й при місяці йому немає спокою та що має кепську посаду.", "Так каже він завжди, коли не спить, а як спить, то бачить одне й те саме — місячний шлях, і хоче піти ним і розмовляти з арештантом Га-Ноцри, бо, як він твердить, він чогось не договорив тоді, давно, чотирнадцятого числа весняного місяця нісана.", "Та на жаль на цей шлях йому вийти чомусь не вдається, й до нього ніхто не приходить.", "Тоді, що ж вдієш, доводиться йому розмовляти з самим собою.", "А втім, потрібно ж якесь розмаїття, і до своєї мови про місяця він нерідко додає, що понад усе на світі ненавидить своє безсмертя й нечувану славу.", "Він твердить, що радо помінявся б своєю долею з обірваним бурлакою Левієм Матвієм."], "p": 3833}, {"t": "text", "c": ["— Дванадцять тисяч місяців за один місяць колись, чи це не забагато? — спитала Маргарита."], "p": 3834}, {"t": "text", "c": ["— Повторюється історія з Фридою? — сказав Волянд. — Але, Маргарито, тут не тривожте себе.", "Усе буде правильно, на цьому побудовано світ."], "p": 3835}, {"t": "text", "c": ["— Відпустіть його! — раптом пронизливо крикнула Маргарита так, як колись кричала, коли була відьмою, й від цього крику зірвався камінь у горах і полетів прискалками в безодню, наповнюючи гори гуркотом.", "Та Маргарита не могла сказати, чи був то гуркіт падіння, чи гуркіт сатанинського сміху.", "Хай що там воно було, та Волянд сміявся, позираючи на Маргариту, й казав:"], "p": 3836}, {"t": "text", "c": ["— Не треба кричати в горах, він все одно звик до обвалів, і це його не стривожить.", "Вам не слід просити за нього, Маргарито, бо за нього вже попросив той, з ким він так прагне розмовляти, — тут Волянд знову повернувся до майстра й сказав: — Ну що ж, тепер вашого романа ви можете завершити однією фразою!"], "p": 3837}, {"t": "text", "c": ["Майстер немовби цього чекав уже, поки стояв нерухомо й дивився на сидячого прокуратора.", "Він склав руки рупором і крикнув так, що луна заскакала безлюдними та безлісними горами:"], "p": 3838}, {"t": "text", "c": ["— Вільний! Вільний!", "Він жде на тебе!"], "p": 3839}, {"t": "text", "c": ["Гори перетворили голос майстра на грім, і цей-таки грім їх зруйнував.", "Прокляті скелясті мури впали. Зосталася тільки площина з кам’яним кріслом. Над чорною безоднею, до якої пішли мури, спалахнуло неосяжне місто з владущими ряхтливими идолами поверх пишно розбуялого за багато тисяч цих місяців саду.", "Впрост до цього саду прослався довгожданий прокуратором місячний шлях, і першим по ньому кинувся бігти гостровухий пес.", "Чоловік у білому плащі з кривавим підбоєм підвівся з крісла й щось прокричав хрипким, зірваним голосом.", "Несила було розібрати, плаче він, чи сміється, і що він кричить.", "Видно було тільки, що услід за своїм вірним стражем місячним шляхом чимдуж побіг і він."], "p": 3840}, {"t": "text", "c": ["— Мені туди, за ним? — спитав неспокійно майстер, торкнувши віжки."], "p": 3841}, {"t": "text", "c": ["— Ні, — відповів Волянд, — навіщо ж гонитися слідами того, що вже скінчилося?"], "p": 3842}, {"t": "text", "c": ["— То, отже, туди? — спитав майстер, повернувся й вказав назад, туди, де зіткалося в тилу недавно покинуте місто з монастирськими пірничними вежами, з розбитим ущент сонцем у склі."], "p": 3843}, {"t": "text", "c": ["— Теж ні, — відповів Волянд, і голос його стужавів і полинув над скелями. — Романтичний майстре!", "Той, кого так прагне бачити вигаданий вами герой, якого ви самі щойно відпустили, прочитав вашого романа.", "— Тут Волянд повернувся до Маргарити: — Маргарито Миколаївно!", "Не можна не повірити в те, що ви силкувалися видумати для майстра якнайкраще майбутнє, але, бігме, те, що я пропоную вам, і те, про що просив Єшуа за вас, саме за вас, — іще краще.", "Залиште їх удвох, — казав Волянд, схиляючись із свого сідла до сідла майстра та вказуючи услід прокураторові, що пішов, — не будемо їм заважати.", "І, може статися, до чогось вони домовляться, — тут Волянд махнув рукою в бік Єршалаїму, і він згас."], "p": 3844}, {"t": "text", "c": ["— І там теж, — Волянд вказав у тил, — що робити вам у підвальчику? — Тут згасло поламане сонце у склі.", "— Навіщо? — вів далі Волянд переконливо й лагідно. — О тричі романтичний майстре, невже ви не хочете вдень гуляти зі своєю подругою під вишнями, які починають квітнути, а увечері слухати музику Шуберта?", "Невже ж вам не буде приємно писати при свічках гусячим пером?", "Невже ви не бажаєте, так само як Фауст, сидіти над ретортою у сподіванні, що вам вдасться виліпити нового гомункула?", "Туди, туди! Там жде вже вас дім і старий слуга, свічки вже горять, а скоро вони згаснуть, тому що ви відразу ж зустрінете світанок.", "Цією дорогою, майстре, цією!", "Прощавайте! Мені пора."], "p": 3845}, {"t": "text", "c": ["— Прощавайте! — одним криком відповіли Воляндові Маргарита та майстер.", "Тоді чорний Волянд, не розбираючи жодної дороги, кинувся в провалля, і слід за ним з шумом звалився його почет.", "Ні скель, ні площини, ні місячного шляху, ні Єршалаїму не стало довкола.", "Згинули й чорні коні.", "Майстер і Маргарита побачили обіцяний світанок. Він починався туж-туж услід за опівнічним місяцем.", "Майстер ішов із своєю подругою в полиску перших вранішніх променів через кам’янистий омшілий місток. Вони перетнули його. Струмок залишився позаду вірних коханців, і вони йшли піщаною дорогою."], "p": 3846}, {"t": "text", "c": ["— Слухай беззвучність, — казала Маргарита майстрові, й пісок шерехтів під її босими ногами, — слухай та насолоджуйся тим, чого тобі не давали за життя, — тишею.", "Дивись, он спереду твій віковічний дім, що його тобі дали в нагороду.", "Я вже бачу венецьке вікно й виткий виноград, він пнеться до самого даху.", "Ось твій дім, твій довічний дім.", "Я знаю, що увечері до тебе прийдуть ті, кого ти любиш, хто тебе цікавить, і хто тебе не стривожить.", "Вони будуть тобі грати, вони співатимуть тобі, ти побачиш, яке світло в кімнаті, коли горять свічки.", "Ти будеш засинати, надівши свого заяложеного й вічного ковпака, ти засинатимеш із усмішкою на вустах.", "Сон зміцнить тебе, ти станеш міркувати мудро.", "А прогнати мене ти вже не зумієш.", "Стерегти твій сон буду я."], "p": 3847}, {"t": "text", "c": ["Так казала Маргарита, йдучи з майстром у напрямку до вічного їхнього дому, і майстрові здавалося, що слова Маргарити струменіють так само, як струменів і шепотів залишений позаду струмок, і пам’ять майстра, неспокійна, поколена голками пам’ять, стала згасати.", "Хтось відпускав на свободу майстра, як сам він щойно відпустив ним створеного героя. Цей герой пішов у безодню, пішов без вороття, прощений в ніч проти неділі син короля-звіздаря, жорстокий п’ятий прокуратор Юдеї вершник Понтій Пилат."], "p": 3848}]}