{"head": {"author": "Михайло Булгаков", "title": "Майстер і Маргарита"}, "body": [{"t": "h2", "c": "Розділ 15", "p": 1617}, {"t": "h2", "c": "Сон Никанора Івановича", "p": 1618}, {"t": "text", "c": ["Неважко здогадатися, що черевань з багряною фізіономією, якого вмістили в клініці до кімнати № 119, був Никанор Іванович Босой."], "p": 1619}, {"t": "text", "c": ["Потрапив він, одначе, до професора Стравинського не відразу, а передтим побувавши в іншому місці."], "p": 1620}, {"t": "text", "c": ["Від іншого того місця в Никанора Івановича зосталося в спогадах мало чого.", "Пам’ятався лише письмовий стіл, шафа й диван."], "p": 1621}, {"t": "text", "c": ["Там з Никанором Івановичем, якому перед очима якось каламутилося від припливів крови та душевного збудження, завели розмову, та розмова вийшла якась дивна, плутана, а вірніше сказати, зовсім не вийшла."], "p": 1622}, {"t": "text", "c": ["Перше ж запитання, яке було задане Никанорові Івановичу, було таке: — Ви Никанор Іванович Босой, голова домкому номер триста два-біс на Садовій?"], "p": 1624}, {"t": "text", "c": ["На це Никанор Іванович, розсміявшись страшним сміхом, відповів буквально так:"], "p": 1625}, {"t": "text", "c": ["— Я Никанор, авжеж, Никанор!", "Але ж який я, в дідька, голова! — Тобто як? — запитали в Никанора Івановича, прищулюючись."], "p": 1627}, {"t": "text", "c": ["— А так, — відповів він, — що якщо я голова, то зразу мусів був встановити, що він нечиста сила!", "Бо що ж це воно таке?", "Пенсне тріснуло… увесь у дранті… Яким ото він може бути перекладачем в іноземця!"], "p": 1628}, {"t": "text", "c": ["— Про кого кажете? — спитали в Никанора Івановича."], "p": 1629}, {"t": "text", "c": ["— Коров’єв! — скрикнув Никанор Іванович. — У п’ятдесятій квартирі в нас засів!", "Пишіть: Коров’єв.", "Його негайно слід зловити!", "Пишіть: шостий під’їзд, там він."], "p": 1630}, {"t": "text", "c": ["— Звідки валюту взяв? — задушевно спитали в Никанора Івановича."], "p": 1631}, {"t": "text", "c": ["— Бог істинний, Бог всемогутній, — заговорив Никанор Іванович, — усе бачить, а мені туди й дорога.", "У руках ніколи не тримав і гадки не мав, яка вона така валюта!", "Господь мене карає за скверну мою, — з почуттям правив Никанор Іванович, то застібуючи сорочку, то розстібуючи, то хрестячись, — брав! Брав, але брав нашими, совєтськими!", "Прописував за гроші, не заперечую, бувало.", "Гарний і наш секретар Пролежнєв, теж гарний.", "Прямо скажемо, усі злодії в домоуправлінні.", "Але валюти не брав!"], "p": 1632}, {"t": "text", "c": ["На прохання не валяти глупака, а розповідати, як потрапили доляри до вентиляції, Никанор Іванович став на коліна й похитнувся, розтуляючи рота, немов прагнучи проковтнути паркетину."], "p": 1633}, {"t": "text", "c": ["— Хочете, — промукав він, — землю буду їсти, що не брав?", "А Коров’єв — він чорт."], "p": 1634}, {"t": "text", "c": ["Усякий терпець має колись увірватися, і за столом піднесли голос, натякнули Никанорові Івановичу, що пора йому заговорити людською мовою."], "p": 1635}, {"t": "text", "c": ["Тут кімнату з цим самим диваном розітнуло люте ревіння Никанора Івановича, який скочив з колін:"], "p": 1636}, {"t": "text", "c": ["— Онде він! Он за шафою!", "Он посміхається!", "І пенсне його… Тримайте його!", "Окропити приміщення!"], "p": 1637}, {"t": "text", "c": ["Кров збігла з лиця Никанорові Івановичу, він, тремтячи, хрестив повітря, кидався до дверей та назад, заспівав якусь молитву і, нарешті, став плести суцільну нісенітницю."], "p": 1638}, {"t": "text", "c": ["Стало цілком ясно, що Никанор Іванович ні до яких розмов непридатний.", "Його вивели, помістили до окремої кімнати, де він дещо принишк і лише молився та схлипував."], "p": 1639}, {"t": "text", "c": ["На Садову, певна річ, з’їздили і в квартирі № 50 побували. Та жодного Коров’єва там не знайшли, і жодного Коров’єва ніхто в будинку не знав і не бачив.", "Квартира, що в ній мешкали покійний Берліоз та Лиходєєв, який поїхав до Ялти, стояла глухою пусткою, і в кабінеті мирно висіли ніким не пошкоджені сургучні печаті на шафах.", "З тим і поїхали із Садової, причому з ними відбув розгублений та пригнічений секретар домоуправління Пролежнєв."], "p": 1640}, {"t": "text", "c": ["Увечері Никанора Івановича було доправлено до клініки Стравинського.", "Там він повівся настільки неспокійно, що йому довелося зробити впорскування за рецептом Стравинського, й лише по півночі Никанор Іванович заснув у 119-й кімнаті, зрідка видаючи тяжке стражденне мукання.", "Та що далі, то легшим ставав його сон.", "Він перестав вертітися й стогнати, став дихати легко й рівно, і його залишили самого."], "p": 1641}, {"t": "text", "c": ["Тоді Никанора Івановича навідало сновидіння, в основі якого, без сумніву, були його сьогоднішні переживання.", "Почалося з того, що Никанорові Івановичу примарилося, буцімто якісь люди із золотими сурмами в руках підводять його, і то дуже врочисто, до великих лакованих дверей.", "Біля цих дверей супутники зіграли немовби туш Никанорові Івановичу, а потім гучний бас з небес весело сказав:"], "p": 1642}, {"t": "text", "c": ["— Ласкаво просимо, Никаноре Йвановичу! Здавайте валюту!"], "p": 1643}, {"t": "text", "c": ["Здивований украй, Никанор Іванович побачив над собою чорний гучномовець."], "p": 1644}, {"t": "text", "c": ["Потім він чомусь опинився в театральній залі, де під золоченою стелею сяяли кришталеві жирандолі, а на стінах кенкети.", "Усе було як слід, як у невеликому за розмірами, але дуже багатому театрі.", "Була сцена, запнута оксамитною завісою, по темно-вишневому тлі обсіяною, як зірочками, зображеннями золотих збільшених десяток, суфлерська будка і навіть глядачі."], "p": 1645}, {"t": "text", "c": ["Здивувало Никанора Івановича те, що вся ця публіка була однієї статі — чоловічої, і вся чомусь з бородами.", "А поза тим вражало те, що в театральній залі не було стільців і вся ця публіка сиділа на підлозі, прекрасно натертій та ковзкій."], "p": 1646}, {"t": "text", "c": ["Ніяковіючи в новому та великому товаристві, Никанор Іванович, пом’явшись якийсь час, пішов за загальним прикладом і всівся на паркеті по-турецькій, примостившись між якимось рудим здорованем-бородачем та другим, блідим і вельми зарослим громадянином.", "Ніхто з сидячих не звернув уваги на новоприбулого глядача."], "p": 1647}, {"t": "text", "c": ["Тут почувся лагідний дзенькіт дзвіночка, світло в залі згасло, завіса розійшлася й постала освітлена сцена з кріслом, столиком, на якому був золотий дзвіночок, і з глухим чорним оксамитовим задником."], "p": 1648}, {"t": "text", "c": ["Із куліс тут вийшов артист у смокінґу, гладко виголений і зачесаний на проділ, молодий і з дуже приємними рисами обличчя.", "Публіка в залі пожвавішала, всі обернулися до сцени.", "Артист підійшов до будки й потер руки."], "p": 1649}, {"t": "text", "c": ["— Сидите? — спитав він м’яким баритоном і посміхнувся залі."], "p": 1650}, {"t": "text", "c": ["— Сидимо, сидимо, — хором відповіли йому із залі тенори та баси."], "p": 1651}, {"t": "text", "c": ["— Гм… — промовив замислено артист, — і як вам воно не надокучить, не розумію?", "Усі люди як люди, ходять тепер вулицями, розкошують весняним сонцем і теплом, а ви тут на підлозі товчетесь у душній залі!", "Невже ж програма така цікава?", "А втім, що кому до вподоби, — філософічно закінчив артист."], "p": 1652}, {"t": "text", "c": ["Потім він змінив і тембр голосу, й інтонації і весело та гучно оголосив:"], "p": 1653}, {"t": "text", "c": ["— Отже, наступним номером нашої програми — Никанор Іванович Босой, голова домового комітету й завідувач дієтичної їдальні.", "Попросимо Никанора Івановича!"], "p": 1654}, {"t": "text", "c": ["Дружний аплодисмент був відповіддю артистові.", "Здивований Никанор Іванович вирячив очі, а конферансьє, затулившись рукою від світла рампи, знайшов його поглядом серед сидячих і ласкаво поманив його пальцем на сцену.", "І Никанор Іванович, не пам’ятаючи як, опинився на сцені."], "p": 1655}, {"t": "text", "c": ["В очі йому знизу й спереду вдарило світло кольорових лямп, через що відразу провалилася в темряву заля з публікою."], "p": 1656}, {"t": "text", "c": ["— Ну ж бо, Никаноре Йвановичу, покажіть нам приклад, — привітно промовив молодий артист, — і здавайте валюту."], "p": 1657}, {"t": "text", "c": ["Запала тиша.", "Никанор Іванович перевів подих і тихо промовив: — Богом клянуся, що…"], "p": 1659}, {"t": "text", "c": ["Та не встиг він вимовити ці слова, як уся заля вибухнула вигуками обурення.", "Никанор Іванович знітився й замовк."], "p": 1660}, {"t": "text", "c": ["— Наскільки я зрозумів вас, — заговорив провідник програми, — ви хотіли поклястися Богом, що не маєте валюти? — І він чуло поглянув на Никанора Івановича."], "p": 1661}, {"t": "text", "c": ["— Саме так, не маю, — відповів Никанор Іванович."], "p": 1662}, {"t": "text", "c": ["— Так, — озвався артист, — а даруйте нескромність: звідкіля ж узялися чотириста долярів, знайдені у вбиральні тієї квартири, єдиним мешканцем якої є ви з вашою дружиною?"], "p": 1663}, {"t": "text", "c": ["— Чарівні! — уяв іронічно сказав хтось у темній залі."], "p": 1664}, {"t": "text", "c": ["— Саме так, чарівні, — боязко відповів Никакор Іванович на невизначену адресу, чи то артистові, чи то темній залі, і пояснив: — Нечиста сила, картатий перекладач підкинув."], "p": 1665}, {"t": "text", "c": ["І знову обурено зревіла заля.", "Коли ж запала тиша, артист сказав: — Ось які байки Ляфонтена доводиться мені вислухувати!", "Підкинули чотириста долярів!", "От ви усі тут — валютники, звертаюся до вас як до фахівців: чи ж можлива така річ?"], "p": 1667}, {"t": "text", "c": ["— Ми не валютники, — пролунали окремі ображені голоси в театрі, — але річ така неможлива."], "p": 1668}, {"t": "text", "c": ["— Цілком приєднуюсь, — твердо сказав артист, — і запитаю вас: що можуть підкинути?"], "p": 1669}, {"t": "text", "c": ["— Дитину! — крикнув хтось із зали."], "p": 1670}, {"t": "text", "c": ["— Щира правда, — потвердив провідник програми, — дитину, анонімного листа, проклямацію, пекельну машину, та хіба мало чого ще, але чотириста долярів ніхто не стане підкидати, бо такого ідіота в природі не існує. — І, звернувшись до Никанора Івановича, артист додав докірливо та печально: — Засмутили ви мене, Никаноре Йвановичу! А я ж на вас сподівався!", "Отже, номер ваш не вдався."], "p": 1671}, {"t": "text", "c": ["У залі пролунав свист на адресу Никанора Івановича."], "p": 1672}, {"t": "text", "c": ["— Валютник він! — вигукували в залі. — Оце через таких і ми безвинно потерпаємо."], "p": 1673}, {"t": "text", "c": ["— Не лайте його, — лагідно сказав конферансьє, — він розкається.", "— І, звернувши до Никанора Івановича повні сліз голубі очі, додав: — Ну, ходіть, Никаноре Йвановичу, на місце!"], "p": 1674}, {"t": "text", "c": ["По цих словах артист подзвонив у дзвіночок і гучно оголосив: — Антракт, негідники!"], "p": 1676}, {"t": "text", "c": ["Приголомшений Никанор Іванович, який несподівано для себе став учасником якоїсь театральної програми, знову опинився на своєму місці на підлозі.", "Тут йому приснилося, що заля поринула в цілковиту пітьму й що на стінах вискочили червоні світні слова: «Здавайте валюту!»", "Тоді знову розхилилася завіса і конферансьє запросив: — Попрошу на сцену Сергія Ґерардовича Дунчіля."], "p": 1678}, {"t": "text", "c": ["Дунчіль виявився миловидним, але геть занехаяним чоловіком років п’ятдесяти."], "p": 1679}, {"t": "text", "c": ["— Сергію Ґерардовичу, — звернувся до нього конферансьє, — от вже півтора місяці ви сидите тут, уперто відмовляючись здати валюту, що залишилася в вас, тоді як країна має потребу в ній, а вам вона зовсім ні до чого, а ви все-таки пручаєтеся.", "Ви — людина інтеліґентна, прекрасно усе це розумієте, а все ж не бажаєте піти мені назустріч."], "p": 1680}, {"t": "text", "c": ["— На жаль, нічого зробити не можу, оскільки валюти я більше не маю, — спокійно відповів Дунчіль."], "p": 1681}, {"t": "text", "c": ["— То чи немає хоча б діямантів? — запитав артист."], "p": 1682}, {"t": "text", "c": ["— І діямантів немає."], "p": 1683}, {"t": "text", "c": ["Артист похнюпився й замислився, а тоді ляснув у долоні.", "З куліси вийшла на сцену середніх літ дама, вдягнена по моді, тобто в пальті без коміра й у малесенькому капелюшку.", "Дама мала стривожений вигляд, а Дунчіль поглянув на неї, не поворухнувши бровою."], "p": 1684}, {"t": "text", "c": ["— Хто ця дама? — запитав провідник програми в Дунчіля."], "p": 1685}, {"t": "text", "c": ["— Це моя дружина, — гідно відповів Дунчіль і поглянув на довгу шию дами з якоюсь відразою."], "p": 1686}, {"t": "text", "c": ["— Ми потривожили вас, мадам Дунчіль, — звернувся до дами конферансьє, — от з якого приводу: ми хотіли вас запитати, чи має ваш чоловік іще валюту?"], "p": 1687}, {"t": "text", "c": ["— Він тоді усе здав, — хвилюючись, відповіла мадам Дунчіль."], "p": 1688}, {"t": "text", "c": ["— Так, — сказав артист, — ну, що ж, як так, то так.", "Як усе здав, то нам належить негайно розстатися з Сергієм Ґерардовичем, що ж поробиш!", "Якщо ласка, можете полишити театр, Сергію Ґерардовичу, — і артист зробив царствений жест."], "p": 1689}, {"t": "text", "c": ["Дунчіль спокійно й гідно повернувся й подався до куліси."], "p": 1690}, {"t": "text", "c": ["— Одну хвилиночку! — зупинив його конферансьє. — Дозвольте мені на прощання показати вам ще один номер із нашої програми, — і знову ляснув у долоні."], "p": 1691}, {"t": "text", "c": ["Чорна задня завіса розсунулася, і на сцену вийшла юна красуня в бальній сукні, тримаючи в руках золоту тацьку, на якій лежала груба пачка, перев’язана цукерчаною стрічкою, і діямантове кольє, від якого навсібіч відскакували сині, жовті та червоні вогні."], "p": 1692}, {"t": "text", "c": ["Дунчіль відступив крок, і обличчя йому взялося блідістю.", "Заля завмерла."], "p": 1693}, {"t": "text", "c": ["— Вісімнадцять тисяч долярів і кольє вартістю сорок тисяч золотом, — урочисто сповістив артист, — зберігав Сергій Ґерардович у місті Харкові в квартирі своєї коханки Іди Геркуланівни Ворс, яку маємо приємність бачити перед собою та яка люб’язно допомогла віднайти ці безцінні, але безцільні в руках приватної особи скарби.", "Велике спасибі, Ідо Геркуланівно."], "p": 1694}, {"t": "text", "c": ["Красуня всміхнулася, блиснула зубами, і волохаті її вії ворухнулися."], "p": 1695}, {"t": "text", "c": ["— А під вашою сповненою гідности машкарою, — удався артист до Дунчіля, — приховується зажерливий павук і страшенний облудень та брехло.", "Ви замучили усіх за півтора місяці своєю тупою впертістю.", "Отож ходіть тепер додому, і нехай те пекло, що його влаштує вам ваша дружина, буде вам за кару."], "p": 1696}, {"t": "text", "c": ["Дунчіль заточився і, здається, хотів повалитися, та чиїсь чулі руки підхопили його.", "Тут впала передня завіса й сховала усіх, хто був на сцені."], "p": 1697}, {"t": "text", "c": ["Скажені оплески струснули залю настільки, що Никанорові Івановичу здалося, наче в жирандолях заскакали вогні.", "А коли передня чорна завіса пішла догори, на сцені вже нікого не було, крім самотнього артиста.", "Він зірвав другий залп оплесків, розкланявся й промовив: — В особі цього Дунчіля перед вами виступив у нашій програмі типовий віслюк.", "Чи ж не мав я приємности казати вчора, що таємне зберігання валюти є безглуздям?", "Використати її ніхто не може за жодних обставин, запевняю вас.", "Візьмемо хоч би цього Дунчіля.", "Він одержує чудову платню й нічим не бідкається. Має прекрасну квартиру, дружину й красуню коханку.", "Ба ж ні! Замість того, щоб жити тихо й сумирно, без жодних неприємностей, здавши валюту й коштовності, цей користолюбний бовдур домігся-таки того, що його було викрито привселюдно й на закуску зажив жахітної сімейної халепи.", "Отже, хто здає?", "Немає охочих?", "У такому разі наступним номером нашої програми — відомий драматичний талант, артист Куролєсов Сава Потапович, спеціяльно запрошений, виконає уривки із «Скупого лицаря» поета Пушкіна."], "p": 1699}, {"t": "text", "c": ["Обіцяний Куролєсов не забарився з’явитися на сцені й виявився високим на зріст і м’язистим голеним чоловіком у фраку й білій краватці."], "p": 1700}, {"t": "text", "c": ["Без усяких передмов він зобразив сумовите лице, звів брови й заговорив ненатуральним голосом, скоса поглядаючи на золотого дзвіночка."], "p": 1701}, {"t": "text", "c": ["— Як молодий гульвіса жде спіткання з розпусницею хтивою якоюсь… І Куролєсов розповів про себе багато негарного.", "Никанор Іванович чув, як Куролєсов висповідався в тому, як якась нещасна удова, виючи, стояла перед ним навколішки під дощем, але не розчулила черствого серця артиста.", "Никанор Іванович перед своїм сном зовсім не знав творів поета Пушкіна, та самого його знав чудово й щоденно по кілька разів вимовляв фрази на взір: «А за квартиру Пушкін платитиме?» або «Жарівку на сходах, виходить, Пушкін викрутив?», «Нафту, виходить, Пушкін купуватиме?»", "Тепер, познайомившись з одним із його творів, Никанор Іванович засумував, уявивши собі жінку на колінах, із сиротами, під дощем, і мимохіть подумав: «А тип усе-таки цей Куролєсов!»", "А той, щодалі підносячи голос, каявся далі й остаточно заплутав Никанора Івановича, бо став звертатися до когось, кого на сцені не було, і за цього відсутнього сам собі й відповідав, причому називав себе то «добродієм», то «бароном», то «батьком», то «сином», то на «ви», а то й на «ти»."], "p": 1703}, {"t": "text", "c": ["Никанор Іванович збагнув тільки одне, що помер артист лихою смертю, прокричавши: «Ключі! Ключі мої!» — повалившись відтак на підлогу, хриплячи й обережно зриваючи з себе краватку."], "p": 1704}, {"t": "text", "c": ["Померши, Куролєсов підвівся, обтрусив порох з фрачних штанів, вклонився, всміхнувшись фальшивою усмішкою, і пішов під рідкі оплески. А конферансьє промовив таке: — Ми прослухали з вами в чудовому виконанні Сави Потаповича «Скупого лицаря».", "Цей лицар сподівався, що жваві німфи позбігаються до нього й станеться ще багато приємного в цьому ж дусі. Та, як бачите, нічого цього не сталося, ніякі німфи не збіглись до нього, і музи йому данини не принесли, і чертогів він жодних не спорудив, а, навпаки, скінчив дуже зле, помер ік чортовій матері, бо грець його побив на своїй скрині з валютою та коштовностями.", "Застерігаю вас, що й з вами станеться щось в такому роді, якщо тільки не згірш, як не здасте валюту!"], "p": 1706}, {"t": "text", "c": ["Чи то поезія Пушкіна справила таке враження, чи прозаїчна мова конферансьє, та от раптом із залі пролунав сором’язливий голос: — Я здаю валюту! — Ласкаво прошу на сцену! — чемно запросив конферансьє, вдивляючись у темну залю."], "p": 1709}, {"t": "text", "c": ["І на сцені з’явився маленький на зріст білявий громадянин, який, судячи з обличчя, не голився близько трьох тижнів."], "p": 1710}, {"t": "text", "c": ["— Пробачте, як вас на прізвище? — поспитався конферансьє."], "p": 1711}, {"t": "text", "c": ["— Канавкін Микола, — сором’язливо озвався прибулий."], "p": 1712}, {"t": "text", "c": ["— А!", "Дуже приємно, громадянине Канавкін. Отже?"], "p": 1713}, {"t": "text", "c": ["— Здаю, — тихо сказав Канавкін."], "p": 1714}, {"t": "text", "c": ["— Скільки?"], "p": 1715}, {"t": "text", "c": ["— Тисячу долярів і двадцять золотих десяток."], "p": 1716}, {"t": "text", "c": ["— Браво!", "Усе, що є?"], "p": 1717}, {"t": "text", "c": ["Провідник програми утупився просто в очі Канавкіну, і Никанорові Івановичу навіть здалося, що з цих очей пирснули промені, що проштрикнули Канавкіна навпрозір, немов рентгенівське проміння. У залі аж подих забило."], "p": 1718}, {"t": "text", "c": ["— Вірю! — нарешті вигукнув артист і погасив свій погляд. — Вірю!", "Ці очі не брешуть.", "Бо скільки ж разів я казав вам, що основна ваша помилка полягає в тому, що ви недооцінюєте значення людських очей.", "Утямте, що язик може приховати істину, а очі — ніколи!", "Вам ставлять несподіване запитання, ви навіть не здригнетеся, за одну мить опановуєте собою і знаєте, що треба сказати, щоб приховати істину, і досить переконливо говорите, і жодна зморшка на вашому обличчі не ворухнеться, але, на жаль, стривожена запитанням істина зі дна душі на мить скаче у вічі, і всьому кінець.", "Її помітили, а ви у пастці."], "p": 1719}, {"t": "text", "c": ["Вимовивши, і то з великим запалом, цю вельми переконливу промову, артист лагідно провідався в Канавкіна: — Де ж заховані?"], "p": 1721}, {"t": "text", "c": ["— В тітки моєї, Пороховникової, на Пречистенці…"], "p": 1722}, {"t": "text", "c": ["— А!", "Це… постривайте… це в Клавдії Іллівни, чи як?"], "p": 1723}, {"t": "text", "c": ["— Так."], "p": 1724}, {"t": "text", "c": ["— Ах так, так, так, так!", "Маленький будиночок? Навпроти ще й палісадничок?", "Ще б пак, знаю, знаю!", "А куди ж ви їх там засунули?"], "p": 1725}, {"t": "text", "c": ["— У льоху, в бляшанці з-під Ейнему…"], "p": 1726}, {"t": "text", "c": ["Артист сплеснув руками. — Чи ж бачили ви щось таке? — скрикнув він засмучено.", "— То вони ж там запліснявіють, попріють!", "Ну чи можна таким людям довіряти валюту? Га?", "Чисто як діти, їй-богу!"], "p": 1728}, {"t": "text", "c": ["Канавкін і сам збагнув, що завинив та прошпетився, і похнюпив свою кудлату голову."], "p": 1729}, {"t": "text", "c": ["— Гроші, — правив своєї артист, — мають зберігатися в Держбанку, у спеціяльних сухих та добре пильнованих приміщеннях, і аж ніяк не в тітчиному льосі, де їх можуть, зокрема, попсувати пацюки!", "Сором, бігме, Канавкін! Ви ж доросла людина."], "p": 1730}, {"t": "text", "c": ["Канавкін вже не знав, де йому й подітися, і тільки колупав пальцем вилогу свого піджачка."], "p": 1731}, {"t": "text", "c": ["— Ну добре, — розчулився артист, — хто давнє пом’яне… — І раптом докинув несподівано: — А до речі… за одним заходом, щоб… щоби машину пусте не ганяти… надісь в тітки цієї самої теж є, га? Канавкін, ніяк не сподіваючись такого повороту справи, здригнувся, і в театрі запала мовчанка."], "p": 1733}, {"t": "text", "c": ["— І-і, Канавкін, — докірливо-лагідно сказав конферансьє, — а я ще й похвалив його!", "От-тобі узяв та й зашпортався ні з того, ні з сього!", "Безглуздо це, Канавкін!", "Бо ж щойно я казав про очі.", "Бо ж видно, що в тітки є.", "Ну чого ви нас марно мордуєте?"], "p": 1734}, {"t": "text", "c": ["— Є! — хвацько вигукнув Канавкін."], "p": 1735}, {"t": "text", "c": ["— Браво! — вигукнув конферансьє."], "p": 1736}, {"t": "text", "c": ["— Браво! — моторошно зревіла заля."], "p": 1737}, {"t": "text", "c": ["Коли вщухло, конферансьє поздоровив Канавкіна, потиснув йому руку, запропонував відвезти у місто машиною додому, і цією ж машиною загадав комусь в кулісах заїхати по тітку й запросити її завітати до жіночого театру на програму."], "p": 1738}, {"t": "text", "c": ["— А до речі, хотів запитати, — тітка бува не казала, де свої ховає? — допитався конферансьє, люб’язно пропонуючи Канавкіну цигарку та запаленого сірника.", "Той, закурюючи, всміхнувся якось тужливо."], "p": 1739}, {"t": "text", "c": ["— Вірю, вірю, — зітхнувши, озвався артист, — ця стара скнара не те що племінникові, чортові не скаже цього.", "Ну, що ж, спробуємо обудити в ній людські почуття.", "Либонь, ще не всі струни згнили в її лихварській душиці.", "Усього найкращого, Канавкін!"], "p": 1740}, {"t": "text", "c": ["І щасливий Канавкін поїхав.", "Артист поспитався, чи немає ще охочих здати валюту, але дістав у відповідь мовчанку."], "p": 1741}, {"t": "text", "c": ["— Диваки, їй-богу! — здвигнувши плечима, промовив артист, і завіса сховала його."], "p": 1742}, {"t": "text", "c": ["Лямпи згасли, якийсь час була темрява, і здалека в ній було чути нервовий тенор, який співав: «Там ґруди золота лєжат, і мнє онє принадлєжат!»", "Потім звідкись здалека двічі донісся аплодисмент."], "p": 1744}, {"t": "text", "c": ["— У жіночому театрі дамочка якась здає, — несподівано промовив рудий бородатий сусід Никанора Івановича і, зітхнувши, додав: — Ех, коли б не гуси мої!..", "Я, любий чоловіче, тримаю бійцівських гусей в Ліанозові… Подохнуть вони, боюся, без мене.", "Птиця бойова, ніжна, вона догляду потребує…", "Ех, коли б не гуси!", "Пушкіним-бо мене не здивувати, — він знову зазітхав."], "p": 1745}, {"t": "text", "c": ["Тут заля освітилася яскраво, і Никанорові Івановичу стало снитися, що з усіх дверей до неї посипалися кухарі у білих очіпках і з ополониками в руках.", "Кухарчуки втягли до залі чан із супом та лоток із нарізаним чорним хлібом.", "Глядачі пожвавились. Веселі кухарі шастали поміж театралів, насипали суп у миски й роздавали хліб."], "p": 1746}, {"t": "text", "c": ["— Обідайте, хлопці, — кричали кухарі, — і здавайте валюту!", "Чого вам марно тут сидіти? Охота була оцю баланду сьорбати.", "Поїхав додому, випив як слід, закусив, добре!"], "p": 1747}, {"t": "text", "c": ["— Ну чого ти, приміром, засів отут, батьку? — звернувся прямцем до Никанора Івановича гладкий з малиновою шиєю кухар, протягаючи йому миску, де в рідині самотньо плавав капустяний листок."], "p": 1748}, {"t": "text", "c": ["— Нема! Нема! Не маю я! — страшним голосом прокричав Никанор Іванович. — Розумієш, немає!"], "p": 1749}, {"t": "text", "c": ["— Немає? — грізним басом зревів кухар. — Немає? — жіночим ласкавим голосом запитав він. — Немає, немає, — заспокійливо забурмотів він, перетворюючись на фельдшерицю Парасковію Федорівну."], "p": 1750}, {"t": "text", "c": ["Та лагідно торсала Никанора Івановича, який стогнав уві сні.", "Тоді розтанули кухарі й розвалився театр із завісою.", "Никанор Іванович крізь сльози розгледів свою кімнату в лікарні та двох у білих халатах, але аж ніяк не зухвальців кухарів, що лізуть до людей зі своїми порадами, а доктора й ту ж таки Парасковію Федорівну, яка тримала в руках не миску, а тарілочку, прикриту марлею, на якій лежала штрикавка."], "p": 1751}, {"t": "text", "c": ["— Та що ж це таке, — гірко говорив Никанор Іванович, поки йому робили заштрика, — немає в мене й немає!", "Хай Пушкін їм здає валюту.", "Немає!"], "p": 1752}, {"t": "text", "c": ["— Нема, нема, — заспокоювала доброзичлива Парасковія Федорівна, — а на нема й суду нема."], "p": 1753}, {"t": "text", "c": ["Никанорові Івановичу полегшало після заштрику, й він заснув без усяких сновидінь."], "p": 1754}, {"t": "text", "c": ["Та завдяки його викрикам тривога перекинулася до 120-ї кімнати, де хворий прокинувся й став шукати свою голову, і до 118-ї, де збентежився невідомий майстер і в зажурі заламав руки, дивлячись на місяця, згадуючи гірку, останню в житті ніч, смужку світла з-під дверей у підвалі та розвите волосся."], "p": 1755}, {"t": "text", "c": ["Із 118-ї кімнати тривога бальконом перелетіла до Івана, і він прокинувся й заплакав."], "p": 1756}, {"t": "text", "c": ["Та лікар швидко вгамував усіх стривожених, скорботних главою, і вони стали засинати.", "Пізніше від усіх забувся Іван, коли над річкою вже світало.", "Після ліків, що напували усе його тіло, отуха прийшла до нього, немов хвиля, що накрила його.", "Тіло його полегшало, а голову овівала теплим вітерцем дрімота.", "Він заснув, і останнє, що він чув наявині, було досвітнє щебетання птахів у лісі.", "Та вони незабаром змовкли, і йому стало снитися, що сонце вже западало над Лисою Горою, і була та гора обложена подвійною облогою…"], "p": 1757}]}