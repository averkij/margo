{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 25", "p": 3047}, {"t": "h2", "c": "Як пракуратар спрабаваў выратаваць Юду з Карыяфа", "p": 3048}, {"t": "text", "c": ["Цемра, якая насунулася з Мiжземнага мора, накрыла ненавiсны пракуратару горад.", "Знiклi вiсячыя масты, якiя злучалi храм са страшнаю Антонiевай вежаю, абрынулася з неба прорва i залiла крылатых багоў над гiпадромам, Хасманейскi палац з байнiцамi, базары, караван-сараi, завулкi, сажалкi... Знiк Ершалаiм вялiкi горад, быццам i не iснаваў на свеце.", "Усё праглынула цемра, якая напалохала ўсё жывое ў Ершалаiме i наваколлi.", "Дзiўную хмару прыгнала з мора пад канец чатырнаццатага дня вясновага месяца нiсана."], "p": 2994}, {"t": "text", "c": ["Яна ўжо насунулася, навалiлася сваiм чэравам на Лысую Гару, дзе каты спехам забiвалi пакараных, яна навалiлася на Ершалаiмскi храм i яго наваколле, спаўзла дымнаю лавiнаю з гары i затапiла Нiжнi Горад. Яна цякла праз акенцы i заганяла з крывых вулiц людзей у дамы.", "Яна не спяшалася аддаваць сваю вiльгаць i аддавала толькi святло.", "Як толькi дымнае чорнае варыва распорваў агонь, з непрагляднага мораку ўзлятала ўгору вялiзная глыба храма з зiхатлiвым лускавiнiстым дахам.", "Агонь патухаў iмгненна, i храм патанаў у чорнай прорве.", "Некалькi разоў ён паўставаў з яе, потым зноў правальваўся, i кожны раз гэты правал суправаджаўся катастрафiчным грукатам."], "p": 2995}, {"t": "text", "c": ["Наступныя мiгатлiвыя водсветы выхоплiвалi з прорвы супрацьлеглы храму на заходнiм узгорку палац Iрада Вялiкага, i страшныя слепавокiя статуi ўзляталi пад чорнае неба i працягвалi да яго рукi.", "Але нябесны агонь зноў знiкаў, i цяжкiя грамавыя ўдары заганялi залатых iдалаў у цемру."], "p": 2996}, {"t": "text", "c": ["Лiвень хлынуў раптоўна, i тады навальнiца перарасла ва ўраган.", "На тым самым месцы, дзе апоўднi каля мармуровае лаўкi ў садзе гутарылi пракуратар i першасвятар, ударам, падобным на гарматны стрэл, як палачку, зламала кiпарыс.", "Разам з вадзяным пылам i градам на балкон пад калоны гнала сарваныя ружы, лiсце магнолiй, маленькiя галiнкi i пясок.", "Ураган катаваў сад."], "p": 2997}, {"t": "text", "c": ["У гэты час пад калонамi знаходзiўся толькi адзiн чалавек, i чалавек гэты быў пракуратар."], "p": 2998}, {"t": "text", "c": ["Цяпер ён не сядзеў у крэсле, а ляжаў на ложы ля нiзенькага маленькага стала, на якiм стаялi страва i вiно ў збанах.", "Другое ложа пуставала з другога боку стала.", "Ля пракуратаравых ног стаяла непрыбраная чырвоная, быццам крывавая, лужына i валялiся чарапкi.", "Слуга, якi перад навальнiцаю падаваў на стол пракуратару, чамусьцi разгубiўся ад яго позiрку, расхваляваўся з-за таго, што нечым не дагадзiў, i пракуратар раззлаваўся на яго, пабiў збан аб мазаiчную падлогу са словамi:"], "p": 2999}, {"t": "text", "c": ["- Чаму ў вочы не глядзiш, калi падаеш?", "Хiба ты што-небудзь украў?"], "p": 3000}, {"t": "text", "c": ["Чорны твар афрыканца ажно пашарэў, у вачах з'явiўся смяротны жах, ён увесь затрымцеў i ледзь не пабiў другi збан, але пракуратараў гнеў знiк гэтак жа хутка, як i ўспыхнуў.", "Афрыканец кiнуўся прыбiраць асколкi i выцiраць лужыну, але пракуратар махнуў рукой, i раб знiк. А лужына засталася."], "p": 3001}, {"t": "text", "c": ["Цяпер афрыканец у час урагану схаваўся ў нiшы, дзе размяшчалася статуя белае голае жанчыны са схiленай галавой. Ён баяўся паказвацца на вочы i адначасна празяваць той момант, калi пракуратар можа паклiкаць яго."], "p": 3002}, {"t": "text", "c": ["Пракуратар, якi ляжаў у прыцемку, сам налiў сабе вiна ў чашу, пiў доўгiмi глыткамi, час ад часу браў хлеб, крышыў яго, каўтаў маленькiя кавалачкi, з'ядаў вустрыцы, жаваў лiмон i зноў пiў."], "p": 3003}, {"t": "text", "c": ["Калi б не шум вады, не грамавыя ўдары, якiя, здавалася, гатовы разбiць дах палаца, калi б не грукат граду, якi малацiў па прыступках балкона, тады можна было б пачуць, што пракуратар нешта мармыча, размаўляе сам з сабою.", "I калi б гарэла пастаяннае святло, а не гэтае навальнiчнае, назiральнiк убачыў бы, што на пракуратаравым твары з пачырванелымi ад бяссоння i ад вiна вачыма вiдаць нецярплiвасць, што пракуратар не толькi глядзiць на дзве белыя ружы, якiя патанулi ў чырвонай лужыне, але i ўвесь час паварочвае твар у сад насустрач вадзяному пылу i пяску, што ён кагосьцi чакае, вельмi чакае. Прайшло крыху часу, i вадзяная сцяна перад пракуратаравымi вачыма пасвятлела.", "Як не лютаваў ураган, i ён пачаў слабець.", "Галлё болей не трашчала i не падала долу. Грукат грому i ўсплёскi маланкi зацiхалi.", "Над Ершалаiмам плыла ўжо не фiялетавая з белаю аблямоўкаю коўдра, а звычайная шэрая ар'ергардная хмара.", "Навальнiцу адганяла да Мёртвага мора."], "p": 3005}, {"t": "text", "c": ["Цяпер асобна чуўся i дажджавы пошум, i шум вады ў жалабах i па прыступках тае лесвiцы, па якой пракуратар iшоў удзень аб'яўляць прысуд на плошчы.", "Нарэшце пачуўся i заглушаны дасюль фантан.", "Святлела.", "У шэрай заслоне, якая адступала на ўсход, з'явiлiся сiнiя вокны."], "p": 3006}, {"t": "text", "c": ["I ў гэты час здалёк, прарываючыся скрозь пошум слабенькага дажджу, данеслiся да пракуратаравага слыху гук труб i стракатанне соцень конскiх капытоў.", "Пракуратар пачуў гэта, варухнуўся, i твар яго ажыў. Ала вярталася з Лысае Гары. Калi меркаваць па гуку, яна праязджала па той самай плошчы, дзе быў аб'яўлены прысуд."], "p": 3007}, {"t": "text", "c": ["Нарэшце пачуў пракуратар i доўгачаканыя крокi, i шлёпанне па лесвiцы, якая вяла на верхнюю пляцоўку саду перад балконам.", "Пракуратар выцягнуў шыю, вочы яго радасна заблiшчалi."], "p": 3008}, {"t": "text", "c": ["Памiж мармуровых iльвоў паказалася спачатку галава ў башлыку, а потым i ўшчэнт мокры чалавек у прылiплым да цела плашчы.", "Гэта быў той самы чалавек, што перад прысудам шаптаўся з пракуратарам у цёмным пакоi палаца i якi сядзеў на трохногай табурэтцы ў час пакарання i забаўляўся з дубчыкам."], "p": 3009}, {"t": "text", "c": ["Чалавек, не зважаючы на лужыны, перайшоў садовую пляцоўку, ступiў на мазаiчны балкон i, падняўшы руку, сказаў зычным голасам:"], "p": 3010}, {"t": "text", "c": ["- Пракуратару здароўя i радасцi!", "- Прышэлец гаварыў па-латынi."], "p": 3011}, {"t": "text", "c": ["- Багi! - усклiкнуў пракуратар Пiлат.", "- На вас няма сухой нiткi! Якi ўраган!", "Прашу вас да мяне. Змянiце адзенне, зрабiце ласку."], "p": 3012}, {"t": "text", "c": ["Прышэлец зняў башлык з мокрае, з прылiплымi да лба валасамi, галавы, усмешка з'явiлася на яго паголеным твары, i ён пачаў адмаўляцца ад пераадзявання, пераконваў, што дожджык яму не пашкодзiць."], "p": 3013}, {"t": "text", "c": ["- Не хачу i слухаць нават, - адказаў Пiлат i пляснуў у ладкi.", "Гэта ён выклiкаў слугу i загадаў яму паклапацiцца аб прышэльцу, а потым падаваць гарачую страву.", "Каб пераапрануцца, высушыць валасы, пераабуцца, прышэльцу спатрэбiлася няшмат часу, i хутка ён з'явiўся на балконе ў сухiх сандалях, у сухiм барвовым вайсковым плашчы i з расчэсанымi валасамi."], "p": 3014}, {"t": "text", "c": ["У гэты час сонца вярнулася ў Ершалаiм i, перш чым нырнуць у Мiжземнае мора, слала апошнiя промнi на зямлю ненавiснага пракуратару горада i залацiла прыступкi балкона.", "Фантан канчаткова ажыў i заспяваў на поўную моц, галубы вылецелi на пясок, гулькалi, пераскоквалi цераз абламаныя галiнкi, нешта клявалi ў мокрым пяску.", "Чырвоную лужыну прыбралi, сабралi чарапкi, на стале дымiлася мяса."], "p": 3015}, {"t": "text", "c": ["- Я слухаю загад пракуратара, - сказаў прышэлец, калi падыходзiў да стала."], "p": 3016}, {"t": "text", "c": ["- Загаду не будзе, пакуль вы не сядзеце за стол i не вып'еце вiна, зычлiва сказаў пракуратар Пiлат i паказаў на другое ложа."], "p": 3017}, {"t": "text", "c": ["Прышэлец прылёг, слуга налiў яму ў чашу густога чырвонага вiна.", "Другi слуга асцярожна нахiлiўся над Пiлатавым плячом, налiў вiна яму.", "Пасля гэтага пракуратар махнуў рукою, каб слугi знiклi.", "Пакуль прышэлец пiў i еў, пракуратар пацягваў пакрысе вiно i прыплюшчана глядзеў на госця.", "Чалавек, якi прыйшоў да Пiлата, быў сярэдняга веку, з прыемным, круглым, дагледжаным тварам, мясiстым носам.", "Валасы невядома якога колеру. Яны высыхалi i святлелi. Нацыянальнасць прышэльца было цяжка вызначыць.", "Асноўнай прыкметай твару было хутчэй за ўсё дабрадушша, якое, мiж iншым, парушалi вочы, нават не самi вочы, а тое, як глядзеў прышэлец на субяседнiка.", "Звычайна маленькiя свае вочы прышэлец хаваў пад прыплюшчанымi, крыху незвычайнымi, нiбы прыпухлымi, павекамi. I ў шчылiнках гэтых вачэй свяцiлася нязлосная хiтрынка.", "Трэба думаць, што пракуратараў госць разумеў гумар.", "Але часам гэты гумар знiкаў з прыплюшчаных вачэй, пракуратараў госць расплюшчваў вочы i глядзеў на свайго субяседнiка нечакана проста ў твар, нiбыта хацеў лепей разгледзець нейкую непрыкметную плямку на носе ў субяседнiка.", "Гэта займала адно iмгненне, потым павекi апускалiся, i з-пад iх зноў свяцiлася дабрадушша i дасцiпны розум."], "p": 3018}, {"t": "text", "c": ["Прышэлец не адмовiўся ад другое чашы вiна, з задавальненнем з'еў некалькi вустрыц, варанай гароднiны, кавалак мяса."], "p": 3019}, {"t": "text", "c": ["Пасля таго як пад'еў, ён пахвалiў вiно: - Цудоўная лаза, пракуратар, але гэта не \"Фалерна\"."], "p": 3021}, {"t": "text", "c": ["- \"Цэкуба\", трыццацiгадовае, - ветлiва адазваўся пракуратар."], "p": 3022}, {"t": "text", "c": ["Госць прытулiў руку да сэрца, адмовiўся болей есцi.", "Тады Пiлат налiў у сваю чашу, госць зрабiў тое самае.", "Абодва адлiлi са сваiх чаш у мiсу з мясам, i пракуратар прамовiў гучна з паднятаю чашаю: - За цябе, кесар, бацька рымлян, сама дарагi i найлепшы з усiх людзей!"], "p": 3024}, {"t": "text", "c": ["Пасля гэтага дапiлi вiно, i афрыканцы прыбралi са стала страву, пакiнуўшы толькi садавiну i збаны.", "Зноў узмахам рукi пракуратар адправiў слуг i застаўся са сваiм госцем адзiн пад каланадай."], "p": 3025}, {"t": "text", "c": ["- Ну, - загаварыў Пiлат цiха, - што вы можаце сказаць пра настрой у гэтым горадзе?"], "p": 3026}, {"t": "text", "c": ["Ён мiжволi зiрнуў туды, дзе за садовымi тэрасамi, унiзе, дагаралi i каланады, i пляскатыя дахi, пазалочаныя апошнiмi сонечнымi промнямi."], "p": 3027}, {"t": "text", "c": ["- Я думаю, пракуратар, - адказаў госць, - што настрой людзей у Ершалаiме зараз здавальняючы."], "p": 3028}, {"t": "text", "c": ["- Можна ручацца, што бунтаў болей не будзе?"], "p": 3029}, {"t": "text", "c": ["- Ручацца можна, - адказаў госць, ласкава пазiраючы на пракуратара, - за адно толькi ў свеце - за магутнасць вялiкага кесара."], "p": 3030}, {"t": "text", "c": ["- Няхай багi даруюць яму доўгае жыццё, - адразу ж падхапiў Пiлат, - i агульны мiр. - Ён памаўчаў i працягваў: - Вы мяркуеце, што цяпер можна вывесцi войска?"], "p": 3031}, {"t": "text", "c": ["- Думаю, што кагорта Маланкавага можа пайсцi, - адказаў госць i дадаў: Добра было б, каб перад выхадам яна прайшла па горадзе."], "p": 3032}, {"t": "text", "c": ["- Слушная думка, - адобрыў пракуратар, - паслязаўтра я яе адпушчу i сам паеду, i - клянуся вам пiрам дванаццацi багоў, ларамi клянуся - я многа аддаў бы, каб мог зрабiць гэта сёння!"], "p": 3033}, {"t": "text", "c": ["- Пракуратар не любiць Ершалаiм? - дабрадушна спытаўся госць."], "p": 3034}, {"t": "text", "c": ["- Злiтуйцеся, - усмiхаючыся, усклiкнуў пракуратар, - няма горшага месца на зямлi.", "Я не кажу нават пра прыроду! Я кожны раз хварэю, калi мне даводзiцца сюды прыязджаць.", "Ды гэта паўбяды.", "Але гэтыя святы - магi, чараўнiкi, цудатворцы, гэтыя чароды багамольцаў... Фанатыкi, фанатыкi!", "Чаго варты адзiн гэты месiя, якога яны пачалi раптам чакаць у гэтым годзе!", "Кожную хвiлiну думаеш, што станеш сведкам непрыемнага кровапралiцця.", "Увесь час перамяшчаць войскi, чытаць даносы i паклёпы, палавiна якiх напiсана на цябе самога! Пагадзiцеся, што гэта сумная работа.", "О, калi б не служба iмператару!.."], "p": 3035}, {"t": "text", "c": ["- Сапраўды, святы тут цяжкiя, - пагадзiўся госць."], "p": 3036}, {"t": "text", "c": ["- Усёй душою жадаю, каб яны як мага хутчэй скончылiся, - энергiчна дадаў Пiлат.", "- Тады я змагу, нарэшце, вярнуцца ў Кесарыю.", "Паверце, гэтае вар'яцкае Iрадава збудаванне, - пракуратар махнуў рукой уздоўж каланады, i стала зразумела, што ён гаворыць пра палац, - канчаткова зробiць мяне вар'ятам.", "Я не магу начаваць у iм. Свет не ведаў гэтакае недарэчнае архiтэктуры!", "Але вернемся да справы.", "Першае, гэты пракляты Вар-раван вас не турбуе?"], "p": 3037}, {"t": "text", "c": ["Вось у гэты час госць i зiрнуў сваiм незвычайным позiркам на пракуратараву шчаку.", "Але той сумнымi вачыма глядзеў удалечыню, пагардлiва моршчыўся, аглядаў частку горада, якая прасцiралася ў яго пад нагамi i патанала ў надвячорку.", "Патух i госцеў позiрк, i павекi яго заплюшчылiся."], "p": 3038}, {"t": "text", "c": ["- Трэба думаць, што Вар цяпер зрабiўся як ягня, - загаварыў госць, i маршчынкi з'явiлiся на круглым твары. - Яму няёмка цяпер бунтаваць."], "p": 3039}, {"t": "text", "c": ["- Занадта знакамiты? - з усмешкаю спытаўся Пiлат."], "p": 3040}, {"t": "text", "c": ["- Пракуратар, як i заўсёды, тонка разумее пытанне!"], "p": 3041}, {"t": "text", "c": ["- Усё роўна, - заклапочана сказаў пракуратар, i доўгi палец з чорным камянём у пярсцёнку падняўся ўгору, - трэба будзе..."], "p": 3042}, {"t": "text", "c": ["- Пракуратар можа быць спакойны, пакуль я ў Юдэi, Вар не ступiць i кроку, каб за iм не iшлi па пятах."], "p": 3043}, {"t": "text", "c": ["- Цяпер я спакойны, як i заўсёды спакойны, калi вы тут."], "p": 3044}, {"t": "text", "c": ["- Пракуратар занадта добры!"], "p": 3045}, {"t": "text", "c": ["- А цяпер прашу мне паведамiць пра пакаранне, - сказаў пракуратар."], "p": 3046}, {"t": "text", "c": ["- Што канкрэтна цiкавiць пракуратара?"], "p": 3047}, {"t": "text", "c": ["- Натоўп не спрабаваў выказваць абурэнне?", "Гэта, вядома, галоўнае."], "p": 3048}, {"t": "text", "c": ["- Зусiм не, - адказаў госць."], "p": 3049}, {"t": "text", "c": ["- Вельмi добра.", "Вы самi пераканалiся, што яны былi мёртвыя?"], "p": 3050}, {"t": "text", "c": ["- Пракуратар можа быць упэўнены."], "p": 3051}, {"t": "text", "c": ["- Скажыце... а пiтво iм давалi перад тым, як распяць на слупах?"], "p": 3052}, {"t": "text", "c": ["- Давалi.", "Але ён, - тут госць заплюшчыў вочы, - адмовiўся яго выпiць."], "p": 3053}, {"t": "text", "c": ["- Хто? - спытаўся Пiлат."], "p": 3054}, {"t": "text", "c": ["- Даруйце, iгемон! - усклiкнуў госць. - Я не сказаў?", "Ноцры."], "p": 3055}, {"t": "text", "c": ["- Вар'ят! - сказаў Пiлат i зморшчыўся.", "Пад левым вокам у яго заторгалася жылка. - Памiраць ад сонечнае спякоты?", "Чаму ён адмовiўся ад таго, што належыць па законе?", "Як ён адмаўляўся?"], "p": 3056}, {"t": "text", "c": ["- Ён сказаў, - госць зноў заплюшчыў вочы, - што дзякуе i не вiнавацiць за тое, што ў яго адабралi жыццё."], "p": 3057}, {"t": "text", "c": ["- Каго? - глухiм голасам спытаўся Пiлат."], "p": 3058}, {"t": "text", "c": ["- Гэтага ён, iгемон, не сказаў."], "p": 3059}, {"t": "text", "c": ["- Цi не спрабаваў ён што-небудзь прапаведаваць салдатам?"], "p": 3060}, {"t": "text", "c": ["- Не, iгемон, ён цяпер быў маўклiвы.", "Адзiнае, што ён сказаў, што з усiх шматлiкiх недахопаў чалавечых цяпер лiчыць галоўным баязлiвасць."], "p": 3061}, {"t": "text", "c": ["- Чаму гэта было сказана? - пачуў госць голас, якi неспадзявана надламаўся."], "p": 3062}, {"t": "text", "c": ["- Гэтага нельга было зразумець.", "Ён наогул паводзiў сябе дзiўна, як, дарэчы, i заўсёды."], "p": 3063}, {"t": "text", "c": ["- Што дзiўнае было?"], "p": 3064}, {"t": "text", "c": ["- Ён увесь час спрабаваў паглядзець у вочы то аднаму, то другому i ўвесь час неяк разгублена ўсмiхаўся."], "p": 3065}, {"t": "text", "c": ["- I болей нiчога? - спытаўся ахрыплы голас."], "p": 3067}, {"t": "text", "c": ["Пракуратар грукнуў чашаю, налiў сабе вiна.", "Ён апаражнiў яе да дна i загаварыў: - Справа ў тым: хаця мы i не можам выявiць цяпер, прынамсi, якiх-небудзь прыхiльнiкаў альбо прадаўжальнiкаў, але нельга паручыцца, што iх няма зусiм, нельга."], "p": 3069}, {"t": "text", "c": ["Госць нахiлiў галаву i ўважлiва слухаў."], "p": 3070}, {"t": "text", "c": ["- I каб не здарылася якiх-небудзь сюрпрызаў, - працягваў пракуратар, - я прашу вас неадкладна i цiха прыбраць з зямлi целы ўсiх трох пакараных i пахаваць iх таемна, каб не засталося нi слыху нi дыху."], "p": 3071}, {"t": "text", "c": ["- Слухаю, iгемон, - сказаў госць i ўстаў. - Калi справа гэтакая складаная i адказная, дазвольце мне ехаць тэрмiнова."], "p": 3072}, {"t": "text", "c": ["- Не, прысядзьце, - Пiлат рухам рукi спынiў госця, - ёсць яшчэ два пытаннi.", "Другое - вашы вялiкiя заслугi на сама цяжкай пасадзе начальнiка сакрэтнае службы пры пракуратары Юдэi даюць мне прыемную магчымасць далажыць пра гэта ў Рыме."], "p": 3073}, {"t": "text", "c": ["Госцеў твар у гэты час паружавеў, ён устаў i пакланiўся пракуратару."], "p": 3074}, {"t": "text", "c": ["- Я толькi выконваю свой абавязак на iмператарскай службе!"], "p": 3075}, {"t": "text", "c": ["- Але я хацеў бы папрасiць, каб вы, калi вам прапануюць перавод па службе адсюль з павышэннем, адмовiлiся i засталiся тут. Мне нiзавошта не хацелася б разлучацца з вамi.", "Няхай вас неяк iнакш узнагародзяць."], "p": 3076}, {"t": "text", "c": ["- Я шчаслiвы, што служу пад вашым кiраўнiцтвам, iгемон."], "p": 3077}, {"t": "text", "c": ["- Мне прыемна гэта.", "Цяпер трэцяе пытанне.", "Яно пра гэтага, як яго...", "Юду з Карыяфа."], "p": 3078}, {"t": "text", "c": ["Госць стрэльнуў у пракуратара сваiм адметным позiркам i адразу патушыў яго."], "p": 3079}, {"t": "text", "c": ["- Кажуць, што ён, - працягваў пракуратар цiшэй, - быццам бы атрымаў грошы за тое, што гэтак прыязна частаваў звар'яцелага фiлосафа."], "p": 3080}, {"t": "text", "c": ["- Атрымае, - цiха паправiў пракуратара Пiлата начальнiк сакрэтнае службы."], "p": 3081}, {"t": "text", "c": ["- Многа грошай?"], "p": 3082}, {"t": "text", "c": ["- Гэтага нiхто не ведае, iгемон."], "p": 3083}, {"t": "text", "c": ["- Нават вы? - сваiм здзiўленнем iгемон пахвалiў."], "p": 3084}, {"t": "text", "c": ["- Нават я, - спакойна адказаў госць. - Але тое, што ён атрымае гэтыя грошы сёння вечарам, гэта я ведаю.", "Сёння яго выклiкаюць у палац да Каiфы."], "p": 3085}, {"t": "text", "c": ["- Ах, прагны стары з Карыяфа, - з усмешкаю сказаў пракуратар. - Ён жа стары?"], "p": 3086}, {"t": "text", "c": ["- Пракуратар нiколi не памыляецца, але цяпер ён памылiўся, - ветлiва запярэчыў госць, - чалавек з Карыяфа малады."], "p": 3087}, {"t": "text", "c": ["- Праўда?", "Ахарактарызаваць яго можаце?", "Фанатык?"], "p": 3088}, {"t": "text", "c": ["- Ды не, пракуратар."], "p": 3089}, {"t": "text", "c": ["- Ага. Яшчэ што-небудзь?"], "p": 3090}, {"t": "text", "c": ["- Вельмi прыгожы."], "p": 3091}, {"t": "text", "c": ["- Яшчэ?", "Магчыма, мае да нечага вялiкую схiльнасць?"], "p": 3092}, {"t": "text", "c": ["- Цяжка пра гэта даведацца ў такiм вялiкiм горадзе, пракуратар..."], "p": 3093}, {"t": "text", "c": ["- Э, не, не, Афранiй!", "Не прымяншай сваiх заслуг."], "p": 3094}, {"t": "text", "c": ["- Ёсць у яго адна схiльнасць, пракуратар. - Госць на долю секунды прымоўк. - Ён прагны да грошай."], "p": 3095}, {"t": "text", "c": ["- Чым ён займаецца?"], "p": 3096}, {"t": "text", "c": ["Афранiй паглядзеў угору, падумаў i адказаў: - Ён працуе мянялам у лаўцы ў свайго сваяка."], "p": 3098}, {"t": "text", "c": ["- А, вунь яно што, - пракуратар замоўк, азiрнуўся, цi няма каго на балконе i потым цiха прамовiў: - Вось у чым справа - я маю звесткi, што яго сёння ноччу зарэжуць."], "p": 3099}, {"t": "text", "c": ["У гэты час госць не толькi кiнуў свой позiрк на пракуратара, але i затрымаў яго на iм, а потым адказаў: - Вы, пракуратар, занадта добрае думкi пра мяне.", "Я, мабыць, не заслугоўваю, каб вы дакладвалi пра мяне.", "Я не маю гэтакiх звестак."], "p": 3101}, {"t": "text", "c": ["- Вы заслугоўваеце сама высокае ўзнагароды."], "p": 3102}, {"t": "text", "c": ["Але звесткi такiя ёсць, адказаў пракуратар."], "p": 3103}, {"t": "text", "c": ["- Дазвольце мне пра гэта не гаварыць, бо яны выпадковыя, недакладныя i ненадзейныя.", "Але мне трэба ўсё прадбачыць.", "Гэтакая пасада ў мяне, а больш за ўсё я веру свайму прадчуванню, яно мяне нiколi не падманвала. Звесткi такiя, што хтосьцi з невядомых сяброў Га-Ноцры, абураны страшнаю здрадаю гэтага мянялы, змовiўся з сябрамi забiць яго ноччу, а грошы, атрыманыя за здраду, падкiнуць першасвятару з запiскай: \"Вяртаю праклятыя грошы\".", "Болей сваiх нечаканых позiркаў начальнiк сакрэтнае службы на iгемона не накiроўваў, слухаў яго прымружана, а Пiлат працягваў: - Уявiце, як прыемна будзе першасвятару ў святочную ноч атрымаць гэтакi падарунак?"], "p": 3105}, {"t": "text", "c": ["- Вельмi непрыемна, - усмешлiва адказаў госць, - я нават думаю, пракуратар, што з-за гэтага атрымаецца вялiкi скандал."], "p": 3106}, {"t": "text", "c": ["- I я гэтак думаю.", "Таму i прашу вас заняцца гэтым, значыць, забяспечыць ахову Юды з Карыяфа."], "p": 3107}, {"t": "text", "c": ["- Загад iгемона будзе выкананы, - сказаў Афранiй, - але я павiнен супакоiць iгемона: зладзейскую задуму надзвычай цяжка выканаць.", "Гэта ж трэба падумаць толькi, - госць азiрнуўся i працягваў: - Высачыць чалавека, зарэзаць яго, ды яшчэ ведаць, колькi атрымаў, ды i грошы вярнуць Каiфу, i ўсё за адну ноч?", "Сённяшнюю?"], "p": 3108}, {"t": "text", "c": ["- Як бы там нi было, яго зарэжуць сёння, - упарта паўтарыў Пiлат, - у мяне прадчуванне, гавару вам!", "Не было выпадку, каб прадчуванне мяне падманвала, сутарга сцяла пракуратараў твар, i ён коратка пацёр рукi."], "p": 3109}, {"t": "text", "c": ["- Слухаюся, - пакорлiва адказаў госць, устаў i раптам спытаўся сурова: Значыць, зарэжуць, iгемон?"], "p": 3110}, {"t": "text", "c": ["- Зарэжуць, - адказаў Пiлат, - i спадзяванне толькi на вашу выключную здольнасць."], "p": 3111}, {"t": "text", "c": ["Госць паправiў папругу пад плашчом i сказаў:"], "p": 3112}, {"t": "text", "c": ["- Гонар маю, жадаю здароўя i радасцi!"], "p": 3113}, {"t": "text", "c": ["- Пачакайце, - цiха ўсклiкнуў Пiлат, - я зусiм забыў!", "Я ваш даўжнiк!.."], "p": 3114}, {"t": "text", "c": ["Госць здзiвiўся:"], "p": 3115}, {"t": "text", "c": ["- Праўда, пракуратар, вы мне нiчога не павiнны."], "p": 3116}, {"t": "text", "c": ["- Як гэта не павiнен!", "Калi я ўязджаў у Ершалаiм, памятаеце, натоўп жабракоў... я хацеў яшчэ грошы сыпануць iм, а ў мяне не было, i я ўзяў у вас."], "p": 3117}, {"t": "text", "c": ["- Пракуратар, гэта дробязь зусiм!"], "p": 3118}, {"t": "text", "c": ["- I пра дробязь трэба памятаць. Пiлат азiрнуўся, падняў плашч, якi ляжаў за iм на крэсле, узяў з-пад яго скураны мяшок i падаў госцю.", "Той узяў, схаваў пад плашч i пакланiўся."], "p": 3120}, {"t": "text", "c": ["- Я чакаю, - сказаў Пiлат, - даклада пра пахаванне, а таксама пра справу Юды з Карыяфа сёння ноччу, чуеце, Афранiй, сёння.", "Канвой атрымае каманду будзiць мяне, як толькi вы з'явiцеся.", "Я вас чакаю."], "p": 3121}, {"t": "text", "c": ["- Гонар маю, - сказаў начальнiк сакрэтнае службы, завярнуўся i выйшаў з балкона.", "Пачуўся хруст мокрага пяску ў яго пад нагамi, потым пачуўся грукат ботаў па мармуры памiж iльвоў, потым знiклi яго ногi, тулава, i, нарэшце, знiк i башлык.", "I толькi цяпер пракуратар заўважыў, што няма сонца i пачалося змярканне."], "p": 3122}]}