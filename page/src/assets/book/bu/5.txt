{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 5", "p": 512}, {"t": "h2", "c": "Дзея адбываецца ў Грыбаедаве", "p": 513}, {"t": "text", "c": ["Старадаўнi двухпавярховы дом крэмавага колеру стаяў на бульварным кальцы ў глыбiнi зачахлага саду, адмежаванага ад ходнiкаў каванаю чыгуннаю рашоткаю.", "Невялiкая пляцоўка перад домам была заасфальтавана, зiмой на ёй высiўся сумёт з лапатаю, летам яна ператваралася ў цудоўнае аддзяленне рэстарацыi пад парусiнавым тэнтам."], "p": 514}, {"t": "text", "c": ["Дом называлi \"Домам Грыбаедава\" таму, што быццам бы некалi ён належаў цётцы пiсьменнiка - Аляксандра Сяргеевiча Грыбаедава.", "Ну, належаў цi не належаў - мы дакладна не ведаем.", "Нават памятаецца, што быццам бы нiякай цёткi-домаўладальнiцы ў Грыбаедава i не было...", "Аднак дом гэтак звалi.", "Нават болей, адзiн маскоўскi хлус расказваў, што нiбы на другiм паверсе, у круглай зале з калонамi, знакамiты пiсьменнiк чытаў урыўкi з \"Гора ад розуму\" гэтай самай цётцы, якая сядзела на сафе. А мiж iншым, д'ябал яго ведае, магчыма, i чытаў, не гэта важна!"], "p": 515}, {"t": "text", "c": ["А важна тое, што цяпер валодаў гэтым домам МАССАЛIТ, якi ўзначальваў Мiхаiл Аляксандравiч Берлiёз да свайго з'яўлення на Патрыярхавых сажалках."], "p": 516}, {"t": "text", "c": ["З лёгкае рукi сябраў МАССАЛIТа нiхто не называў дом \"Домам Грыбаедава\", а ўсе гаварылi проста - \"Грыбаедаў\": \"Я ўчора дзве гадзiны правалэндаўся ў Грыбаедава\". - \"Ну, i як?\"", "- \"Дабiўся на месяц у Ялту\".", "- \"Малайчына!\"", "Альбо: \"Пайсцi да Берлiёза, ён сёння з чатырох да пяцi прымае ў Грыбаедаве...\" i гэтак далей."], "p": 517}, {"t": "text", "c": ["МАССАЛIТ размясцiўся ў Грыбаедаве гэтак, што лепш i ўтульней не можа i быць.", "Кожны, хто заходзiў у Грыбаедава, перш за ўсё мiжволi знаёмiўся з паведамленнямi розных спартовых кружкоў i з групавымi, а таксама iндывiдуальнымi фотаздымкамi сябраў МАССАЛIТа, якiмi (фотаздымкамi) былi абвешаны лесвiчныя сцены на другi паверх."], "p": 518}, {"t": "text", "c": ["На дзвярах першага пакоя на гэтым жа паверсе быў вiдаць надпiс вялiкiмi лiтарамi: \"Рыбна-лецiшчная секцыя\" i намаляваны карась, якi трапiўся на вуду."], "p": 519}, {"t": "text", "c": ["На дзвярах пакоя No 2 было напiсана нешта не зусiм зразумелае: \"Аднадзённая творчая пуцёўка.", "Звяртацца да М.В.Падложнай\"."], "p": 520}, {"t": "text", "c": ["Наступныя дзверы трымалi на сабе кароткi, але ўжо зусiм незразумелы надпiс: \"Пералыгiна\".", "Потым у выпадковага наведвальнiка Грыбаедава пачыналi разбягацца вочы ад надпiсаў, якiя стракацелi на арэхавых цётчыных дзвярах: \"Запiс у чаргу на паперу ў Паклёўкiнай\", \"Каса\", \"Асабiсты разлiк скетчыстаў\"..."], "p": 521}, {"t": "text", "c": ["Перасекшы даўжэзную чаргу, якая пачыналася ўнiзе ад швейцарскага пакоя, можна было ўбачыць надпiс на дзвярах, куды пёрся народ: \"Кватэрнае пытанне\"."], "p": 522}, {"t": "text", "c": ["За кватэрным пытаннем вiднеўся раскошны плакат, на якiм была намалявана скала, а на яе грэбенi ехаў коннiк у бурцы i з вiнтоўкаю за плячыма.", "Нiжэй пальмы i балкон, на балконе сядзеў малады чалавек з чубчыкам, глядзеў некуды ўгору шустрымi вачыма i трымаў у руцэ самапiску.", "Подпiс: \"Поўнааб'ёмныя творчыя адпачынкi ад двух тыдняў (апавяданне-навела) да аднаго года (раман, трылогiя). Ялта, Суук-Су, Баравое, Цыхiдзiры, Махiнджауры, Ленiнград (Зiмнi палац)\".", "Ля гэтых дзвярэй таксама была чарга, але невялiкая, сотнi на паўтары."], "p": 523}, {"t": "text", "c": ["Далей iшлi адпаведна паваротам, пад'ёмам i спускам грыбаедаўскага дома, \"Праўленне МАССАЛIТа\", \"Касы No 2, 3, 4, 5\", \"Рэдакцыйная калегiя\", \"Старшыня МАССАЛIТа\", \"Бiльярдная\", розныя дапаможныя ўстановы i, нарэшце, тая самая зала з каланадаю, дзе цётка цешылася камедыяй генiяльнага пляменнiка."], "p": 524}, {"t": "text", "c": ["Кожны наведвальнiк, калi ён, вядома, быў не зусiм тупы, калi трапляў у Грыбаедава, адразу ж думаў пра тое, як добра жывецца шчаслiўчыкам - сябрам МАССАЛIТа, i чорная зайздрасць пачынала пакрысе мучыць яго.", "I ўзнiкаў горкi дакор за тое, што яго прырода не надзялiла пры нараджэннi лiтаратурным талентам, без чаго, натуральна, няварта было i марыць, каб завалодаць бiлетам МАССАЛIТа, карычневым, якi пах дарагою скураю, з залатою шырокаю аблямоўкаю, вядомы на ўсю Маскву бiлет."], "p": 525}, {"t": "text", "c": ["Хто будзе абараняць зайздрасць?", "Гэта пачуццё катэгорыi дрэнных людзей, але ўсё ж зразумець наведвальнiка можна.", "Бо ўсё тое, што ён бачыў на верхнiм паверсе, было яшчэ не ўсё, зусiм не ўсё.", "Увесь нiжнi паверх цётчынага дома займала рэстарацыя, i якая рэстарацыя!", "Справядлiва яна лiчылася сама лепшай у Маскве. I не толькi таму, што месцiлася ў двух вялiкiх залах з высокай столлю, размаляванай лiловымi асiрыйскiмi конямi з грывамi, не толькi таму, што на кожным стале стаяла лямпа, прыкрытая шалем, не толькi таму, што туды не мог трапiць кожны з вулiцы, а яшчэ i таму, што якасцю прадуктаў Грыбаедаў перамагаў усе маскоўскiя рэстарацыi i што iх тут прадавалi па даволi сходнай цане."], "p": 526}, {"t": "text", "c": ["Таму няма нiчога дзiўнага пачуць вось такую размову, якую аднойчы пачуў аўтар гэтых сама праўдзiвых радкоў ля чыгуннае рашоткi Грыбаедава: - Ты дзе сёння вячэраеш, Амбросiй?"], "p": 528}, {"t": "text", "c": ["- Яшчэ пытаешся, вядома, тут буду, дарагi Фока!", "Арчыбальд Арчыбальдавiч шапнуў мне сёння, што будуць парцыённыя судачкi а нацюрэль. Вiртуозная штучка!"], "p": 529}, {"t": "text", "c": ["- Умееш ты жыць, Амбросiй! - уздыхаючы, гаварыў худы, зашморганы, з карбункулам на шыi Фока чырванагубаму волату, золатавалосаму, таўсташчокаму Амбросiю-паэту."], "p": 530}, {"t": "text", "c": ["- Нiякага асаблiвага ўмення ў мяне няма, - пярэчыў Амбросiй, - а звычайнае iмкненне жыць па-чалавечы.", "Ты хочаш сказаць, Фока, што судачкi бываюць i ў \"Калiзеi\"?", "Але ў \"Калiзеi\" порцыя судачкоў каштуе трынаццаць рублёў пятнаццаць капеек, а ў нас - пяць пяцьдзесят!", "Акрамя таго, у \"Калiзеi\" судачкi трохдзённыя, i, яшчэ, у цябе няма гарантыi, што ў \"Калiзеi\" ты не атрымаеш ад першага сустрэчнага, якi ўварваўся з Тэатральнага праезда, вiнаграднаю гронкаю па мордзе.", "Не, я катэгарычна супраць \"Калiзея\", - грымеў на ўвесь бульвар пераборлiвы Амбросiй.", "- Не ўгаворвай мяне, Фока."], "p": 531}, {"t": "text", "c": ["- Я не ўгаворваю цябе, Амбросiй, - пiшчаў Фока.", "- Дома можна павячэраць."], "p": 532}, {"t": "text", "c": ["- Скажаш, - трубiў Амбросiй, - уяўляю тваю жонку, якая спрабуе ў рондальчыку на кухнi зварганiць парцыённыя судачкi а нацюрэль!", "Гi-гi-гi!..", "Арэвуар, Фока! - i з песенькаю Амбросiй накiроўваецца да веранды пад тэнтам. Э-ха-ха... Было, было!", "Памятаюць маскоўскiя старажылы знакамiтага Грыбаедава!", "Ды што там адвараныя парцыённыя судачкi!", "Дзяшоўка гэта, мiлы Амбросiй!", "А сцерлядзь, сцерлядзь у серабрыстых рондальчыках, сцерлядзь, перакладзеная ракавымi шыйкамi i свежаю iкрою?", "А яйкi-какот з шампiньёнавым пюрэ ў кубачках?", "А драздовыя фiлейчыкi вам не падабалiся?", "З труфелямi? Перапёлкi па-генуэску?", "Дзесяць з паловаю!", "Ды джаз, ды ветлiвае абслугоўванне.", "А ў лiпенi, калi ўся сям'я на лецiшчы, а вас трымаюць у горадзе тэрмiновыя лiтаратурныя справы, - на верандзе, у цянi ад вiнаграду, залатою плямаю на чысценькiм настольнiку талерачка супу-прэнтаньер?", "Памятаеце, Амбросiй?", "Чаго тут пытацца!", "Па губах вашых бачу, што памятаеце. Што вашы сiжкi, судачкi!", "А дупелi, гаршнепы, бакасы, слонкi ў сезон, перапёлкi, кулiкi?", "Нарзан, якi шыпiць у горле?!", "Але хопiць, ты захапiўся, чытач!", "За мною!.."], "p": 534}, {"t": "text", "c": ["А палове адзiнаццатай у той самы вечар, калi загiнуў Берлiёз на Патрыярхавых, у Грыбаедаве наверсе свяцiўся толькi адзiн пакой, i ў iм пакутавалi дванаццаць лiтаратараў, якiя сабралiся на паседжанне i чакалi Мiхаiла Аляксандравiча."], "p": 535}, {"t": "text", "c": ["Яны сядзелi на крэслах, на сталах i нават на падаконнiках у пакоi праўлення МАССАЛIТа i вельмi пакутавалi ад духаты.", "Нiводнага свежага струменя не пранiкала ў адчыненыя вокны.", "Масква аддавала назапашаную за дзень цеплыню, i было зразумела, што i ноч не прынясе палёгкi.", "Пахла цыбуляй з падвала цётчынага дома, дзе працавала рэстарацыйная кухня, i ўсiм хацелася пiць, усе нервавалiся i злавалiся."], "p": 536}, {"t": "text", "c": ["Белетрыст Бяскуднiкаў - цiхi, прыстойна апрануты чалавек з уважлiвымi i адначасна няўлоўнымi вачыма - дастаў гадзiннiк.", "Стрэлка паўзла да адзiнаццацi.", "Бяскуднiкаў пстрыкнуў па цыферблаце, паказаў яго суседу, паэту Двухбрацкаму, якi сядзеў на стале i ад няма чаго рабiць махаў нагамi, абутымi ў жоўтыя чаравiкi на гумавай падэшве."], "p": 537}, {"t": "text", "c": ["- Аднак, - прамармытаў Двухбрацкi."], "p": 538}, {"t": "text", "c": ["- Хлопец, мабыць, на Клязьме зачапiўся, - густым голасам адазвалася Настасся Лукiнiчна Няпрыменава, маскоўская купецкая сiрата, якая стала пiсьменнiцай i выдумляе батальныя марскiя апавяданнi пад псеўданiмам \"Штурман Жорж\"."], "p": 539}, {"t": "text", "c": ["- Даруйце, - смела загаварыў аўтар папулярных скетчаў Загрываў. - Я i сам зараз бы з задавальненнем на балкончыку чаёк пiў, замест таго, каб тут варыцца.", "Паседжанне прызначана на дзесяць?"], "p": 540}, {"t": "text", "c": ["- А цяпер добра на Клязьме, - падагрэла прысутных Штурман Жорж, ведала, што лецiшчны пасёлак пiсьменнiкаў Пералыгiна на Клязьме - балючае пытанне.", "Цяпер, мабыць, салаўi там спяваюць.", "Мне заўсёды неяк лепш працуецца за горадам, асаблiва вясною."], "p": 541}, {"t": "text", "c": ["- Трэцi год плачу грошы, каб хворую на базедаву хваробу жонку адправiць у гэты рай, ды нiчога сярод хваль не маячыць, - ядавiта i горка сказаў навелiст Iеранiм Папрыхiн."], "p": 542}, {"t": "text", "c": ["- Гэта ўжо як каму пашанцуе, - прагудзеў з падаконнiка крытык Абабкаў."], "p": 543}, {"t": "text", "c": ["Радасць загарэлася ў маленькiх вочках Штурман Жоржа, i яна сказала, змякчаючы сваё кантральта:"], "p": 544}, {"t": "text", "c": ["- Не трэба, таварышы, зайздросцiць.", "Лецiшч толькi дваццаць два, i будуецца яшчэ толькi сем, а нас у МАССАЛIЦе тры тысячы."], "p": 545}, {"t": "text", "c": ["- Тры тысячы сто адзiнаццаць чалавек, - уставiў нехта з кута."], "p": 546}, {"t": "text", "c": ["- Ну вось бачыце, - працягвала Штурман Жорж, - што ж рабiць?", "Натуральна, што лецiшчы атрымалi сама таленавiтыя з нас..."], "p": 547}, {"t": "text", "c": ["- Генералы! - напрасткi ўрэзаўся ў сварку Глухараў-сцэнарыст."], "p": 548}, {"t": "text", "c": ["Бяскуднiкаў прытворна пазяхнуў i выйшаў з пакоя."], "p": 549}, {"t": "text", "c": ["- Адзiн у пяцi пакоях у Пералыгiне, - услед яму сказаў Глухараў."], "p": 550}, {"t": "text", "c": ["- Лаўровiч адзiн у шасцi, - крыкнуў Дзянiскiн, - i сталоўка дубам абабiта."], "p": 551}, {"t": "text", "c": ["- Э-э, цяпер не ў гэтым справа, - прагудзеў Абабкаў, - а ў тым, што палова дванаццатай."], "p": 552}, {"t": "text", "c": ["Пачаўся шум, наспявала нешта накшталт бунту.", "Пачалi тэлефанаваць у ненавiснае Пералыгiна, трапiлi не на тое лецiшча, да Лаўровiча, даведалiся, што Лаўровiч пайшоў на рэчку, i зусiм ад гэтага засмуцiлiся.", "Наўздагад патэлефанавалi ў камiсiю па прыгожай славеснасцi па дадатковым No 930 i, вядома, нiкога там не знайшлi."], "p": 553}, {"t": "text", "c": ["- Ён мог бы i патэлефанаваць, - крычалi Дзянiскiн, Глухараў i Квант."], "p": 554}, {"t": "text", "c": ["Ды крычалi яны марна: не мог Мiхаiл Аляксандравiч нiкуды болей патэлефанаваць.", "Далёка, далёка ад Грыбаедава, на трох цынкавых сталах ляжала тое, што яшчэ нядаўна было Мiхаiлам Аляксандравiчам."], "p": 555}, {"t": "text", "c": ["На першым - голае, у засохлай крывi цела з перабiтаю рукою i раздушанаю грудзiнаю, на другiм - галава з выбiтымi зубамi, з памутнелымi расплюшчанымi вачыма, якiх не палохала болей моцнае святло, а на трэцiм - куча закарэлых ануч."], "p": 556}, {"t": "text", "c": ["Ля абезгалоўленага стаялi: прафесар судовай медыцыны, патолагаанатам i яго празектар, прадстаўнiк следства i выклiканы па тэлефоне ад хворае жонкi намеснiк Мiхаiла Аляксандравiча ў МАССАЛIЦе - лiтаратар Жаўдыбiн."], "p": 557}, {"t": "text", "c": ["Машына заехала па Жаўдыбiна i найперш, разам са следствам, адвезла яго (пад поўнач гэта было) на кватэру забiтага, дзе былi апячатаны яго паперы, а потым ужо ўсе паехалi ў морг."], "p": 558}, {"t": "text", "c": ["Вось цяпер тыя, хто стаяў над нябожчыкам, раiлiся, як лепш зрабiць: цi прышыць адрэзаную галаву да шыi, цi выставiць цела ў грыбаедаўскай зале i проста акрыць яго чорным да самага падбародка."], "p": 559}, {"t": "text", "c": ["Так, Мiхаiл Аляксандравiч нiкуды не мог патэлефанаваць, i таму дарэмна абуралiся i крычалi Дзянiскiн, Глухараў i Квант з Бяскуднiкавым.", "Роўна апоўначы ўсе лiтаратары пакiнулi верхнi паверх i сышлi ў рэстарацыю.", "Тут зноў нядобрым словам успомнiлi Мiхаiла Аляксандравiча: усе столiкi на верандзе, натуральна, былi ўжо занятыя, i давялося застацца вячэраць у гэтых прыгожых, але душных залах."], "p": 560}, {"t": "text", "c": ["I роўна апоўначы ў адным з iх нешта моцна грукнула, зазвiнела, пасыпалася, заскакала.", "I адразу ж тоненькi мужчынскi голас адчайна закрычаў: \"Алiлуйя!\" Гэта ўрэзаў знакамiты грыбаедаўскi джаз.", "Пакрытыя потам твары нiбы засвяцiлiся, здалося, што ажылi на столi намаляваныя конi, у лямпах быццам пабольшала святла, i раптам, як з ланцуга сарвалiся, заскакалi абедзве залы, а за iмi i веранда."], "p": 561}, {"t": "text", "c": ["Заскакаў Глухараў з паэтэсай Тамарай Паўмесяц, заскакаў Квант, заскакаў Жукопаў-раманiст з нейкаю кiнаактрысаю ў жоўтай сукенцы.", "Скакалi: Драгунскi, Чардакчы, маленькi Дзянiскiн з гiганцкай Штурман Жоржам, скакала прыгажуня архiтэктар Сямейкiна-Гал, моцна аблапленая невядомым у белых дзяружных штанах.", "Скакалi свае i запрошаныя госцi, маскоўскiя i прыезджы пiсьменнiк Ёган з Кранштата, нейкi Вiця Куфцiк з Растова, здаецца, рэжысёр, з лiловым лiшаём на ўсю шчаку, скакалi выдатнейшыя прадстаўнiкi паэтычнага падраздзела МАССАЛIТа, а менавiта Павiянаў, Багахульскi, Салодкi, Шпiчкiн i Адэльфiна Буздзяк, скакалi невядомых прафесiй маладыя людзi, стрыжаныя пад бокс, з падшытымi ватаю плячыма, скакаў нейкi пажылы з барадою, у якой засела пёрка зялёнае цыбулi, скакала з iм пажылая змарнаваная малакроўем дзяўчына ў аранжавай шаўковай пакамечанай сукеначцы."], "p": 562}, {"t": "text", "c": ["Сплывалi потам афiцыянты i насiлi над галовамi запацелыя куфлi з пiвам, хрыпла i з нянавiсцю крычалi: \"Выбачайце, грамадзянiн!\" Недзе з рупара голас камандаваў: \"Карскi раз! Зубрык два! Флякi гаспадарскiя!\"", "Грукат залатых джазавых талерак у аркестры часам перакрываў грукат посуду, якi пасудамыйкi па жолабе спускалi на кухню.", "Адным словам, пекла."], "p": 563}, {"t": "text", "c": ["I было апоўначы ў пекле вiдовiшча.", "Выйшаў на веранду чарнавокi прыгажун з кiнжальнаю бародкаю, у сурдуце i царскiм позiркам паглядзеў навокал.", "Гаварылi, гаварылi мiстыкi, што быў час, калi прыгажун не апранаў сурдута, а быў падпяразаны шырокай скураной папругаю, з якой тырчалi рукаяткi пiсталетаў, а яго валасы пад колер крумкачовага крыла былi падвязаны чырвоным шоўкам, i плыў у Караiбскiм моры пад яго камандаю брыг пад чорным мёртвым сцягам з Адамавай галавой."], "p": 564}, {"t": "text", "c": ["Але не, не!", "Абманваюць спакушальнiкi-мiстыкi, нiякага Караiбскага мора няма на свеце, i не плывуць там адчайныя флiбусцьеры, i не даганяе iх карвет, i не сцелецца над вадою гарматны дым.", "Няма нiчога, i нiчога не было!", "Вунь ссохлая лiпа ёсць, ёсць чыгунная рашотка i за ёй бульвар...", "I растае лёд у вазачцы, i вiдаць за суседнiм столiкам набеглыя крывёй нечыя вочы, i страшна, страшна...", "О багi, багi лiтасцiвыя, атруты мне, атруты!.."], "p": 565}, {"t": "text", "c": ["I раптам за столiкам успырхнула слова: \"Берлiёз!\"", "Джаз развалiўся i знiк, быццам нехта грукнуў па iх кулаком.", "\"Што, што, што, што?!!\"", "- \"Берлiёз!!!\"", "I пачалi ўсхоплiвацца з месцаў, пачалi ўскрыкваць..."], "p": 566}, {"t": "text", "c": ["Так паднялася хваля гора ад страшнае навiны пра Мiхаiла Аляксандравiча.", "Нехта мiтусiўся, крычаў, што трэба адразу тут жа скласцi нейкую тэлеграму i тэрмiнова адправiць яе."], "p": 567}, {"t": "text", "c": ["Але якую тэлеграму, спытаемся мы, i куды?", "I навошта яе пасылаць?", "I сапраўды, куды?", "I навошта нейкая там тэлеграма таму, чыя раздушаная патылiца сцiснута зараз празектарскiмi рукамi, чыю шыю коле зараз крывымi iголкамi прафесар?", "Загiнуў ён, i не трэба яму нiякай тэлеграмы.", "Усё скончана, не будзем болей загружаць тэлеграф."], "p": 568}, {"t": "text", "c": ["Сапраўды, загiнуў, загiнуў... Але ж мы жывыя!"], "p": 569}, {"t": "text", "c": ["Ну, паднялася хваля гора, патрымалася-патрымалася i пачала ападаць, i сёй-той ужо вярнуўся да свайго столiка i - спачатку крадком, а потым i адкрыта - выпiў гарэлачкi i закусiў.", "I на самай справе, не прападаць жа курыным катлетам дэваляй?", "Чым мы дапаможам Мiхаiлу Аляксандравiчу? Тым, што застанемся галодныя?", "Але ж мы жывыя!"], "p": 570}, {"t": "text", "c": ["Натуральна, раяль замкнулi, джаз разышоўся, некалькi журналiстаў паехалi ў свае рэдакцыi пiсаць некралогi.", "Стала вядома, што прыехаў з морга Жаўдыбiн. Ён размясцiўся ў кабiнеце нябожчыка наверсе, i адразу ж пракацiлася чутка, што ён i будзе замест Берлiёза.", "Жаўдыбiн выклiкаў да сябе з рэстарацыi ўсiх дванаццаць сябраў праўлення, i на паседжаннi, якое тэрмiнова пачалося ў Берлiёзавым кабiнеце, пачалi абмяркоўваць тэрмiновыя пытаннi, як прыбраць грыбаедаўскую залу, пра перавоз цела з морга, пра адкрыццё доступу i пра ўсё астатняе, што звязана з сумным здарэннем."], "p": 571}, {"t": "text", "c": ["А рэстарацыя зажыла сваiм звычайным жыццём, i жыла бы iм да закрыцця, гэта значыць да чатырох гадзiн, калi б не здарылася нешта такое, што ўразiла гасцей значна больш, чым вестка пра гiбель Берлiёза. Першыя захвалявалiся рамiзнiкi, якiя дзяжурылi ля варот грыбаедаўскага дома.", "Чуваць было, як адзiн з iх, прыўстаўшы на козлах, закрычаў: - Цю, вы толькi гляньце!"], "p": 574}, {"t": "text", "c": ["I адразу ж ля чыгуннае рашоткi аднекуль успыхнуў агеньчык i пачаў наблiжацца да веранды.", "Усе, хто сядзеў за столiкамi, пачалi ўставаць i прыглядацца, i ўбачылi, што разам з агеньчыкам да рэстарацыi наблiжаецца белая здань.", "Калi здань падышла да трыльяжа, усе нiбы акасцянелi з кавалачкамi сцерлядзi на вiдэльцах i вылупленымi вачыма.", "Швейцар, якi ў гэты час выйшаў з дзвярэй рэстарацыйнага гардэроба, каб папалiць, затаптаў папяроску i спачатку рушыў насустрач зданi, каб перагарадзiць ёй дарогу ў рэстарацыю, але чамусьцi не зрабiў гэтага, спынiўся з недарэчнаю ўсмешачкаю."], "p": 575}, {"t": "text", "c": ["I здань прайшла праз адтулiну ў трыльяжы, вольна ступiла на веранду.", "I тут толькi ўсе ўгледзелi, што гэта нiякi не прывiд, а Iван Мiкалаевiч Бяздомны вядомы паэт."], "p": 576}, {"t": "text", "c": ["Ён быў босы, у парванай белай талстоўцы, да якое на грудзях шпiлькаю прышпiлена папяровая iконка з вылiнялым малюнкам нейкага святога, i ў паласатых споднiках.", "У руцэ Iван Мiкалаевiч нёс запаленую вянчальную свечку. Правая шчака ў Iвана Мiкалаевiча была абадраная.", "Цяжка нават вымераць тую глыбiню маўчання, якое запанавала на верандзе.", "У аднаго з афiцыянтаў з нахiленага куфля цякло на падлогу пiва."], "p": 577}, {"t": "text", "c": ["Паэт падняў свечку над галавой i моцна сказаў:"], "p": 578}, {"t": "text", "c": ["- Здаровы, другi мае! - i адразу ж зазiрнуў пад блiжэйшы столiк i тужлiва ўсклiкнуў: - Не, яго няма тут!"], "p": 579}, {"t": "text", "c": ["Пачулiся два галасы. Бас сказаў бязлiтасна: - Усё ясна. Белая гарачка. А другi, жаночы, спалохана прамовiў словы:"], "p": 582}, {"t": "text", "c": ["- Як жа гэта мiлiцыя прапусцiла яго па вулiцах у такiм выглядзе?"], "p": 583}, {"t": "text", "c": ["Гэта Iван Мiкалаевiч пачуў i адазваўся:"], "p": 584}, {"t": "text", "c": ["- Двойчы хацелi затрымаць, у Скацертным i тут, на Броннай, ды я сiгануў цераз плот, бачыце, шчаку разадраў! - Тут Iван Мiкалаевiч падняў свечку i закрычаў: - Браты ў лiтаратуры!", "(Асiплы яго голас памацнеў i зрабiўся палымяным.) Слухайце мяне ўсе!", "Ён з'явiўся!", "Лавiце яго тэрмiнова, бо ён наробiць бяды, якая i не снiлася нам!"], "p": 585}, {"t": "text", "c": ["- Што? Што? Што ён сказаў?", "Хто з'явiўся? - пачулiся галасы з усiх бакоў."], "p": 586}, {"t": "text", "c": ["- Кансультант, - адказаў Iван, - i гэты кансультант зараз забiў на Патрыярхавых Мiшу Берлiёза."], "p": 587}, {"t": "text", "c": ["Тут з унутраных залаў павалiў на веранду народ, вакол Iванавага агню сабраўся натоўп."], "p": 588}, {"t": "text", "c": ["- Выбачайце, выбачайце, скажыце дакладней, - пачуўся над вухам у Iвана Мiкалаевiча цiхi i ветлiвы голас, - скажыце, як гэта забiў?", "Хто забiў? - Замежны кансультант, прафесар i шпiён! - сказаў Iван i азiрнуўся."], "p": 590}, {"t": "text", "c": ["- А як яго прозвiшча? - цiха спыталiся на вуха."], "p": 591}, {"t": "text", "c": ["- Во, прозвiшча! - сумна крыкнуў Iван, - Каб я ведаў прозвiшча!", "Не запомнiў я прозвiшча на вiзiтнай картцы...", "Памятаю толькi першую лiтару \"Вэ\", на \"Вэ\" прозвiшча!", "Якое ж прозвiшча на \"Вэ\"? - схапiўшыся за лоб, сам у сябе спытаўся Iван i раптам замармытаў: - Вэ... Вэ... Вэ! Ва...", "Вашнер?", "Вагнер?", "Вайнер?", "Вегнер?", "Вiнтэр? - валасы на галаве ў Iвана ад напругi пачалi варушыцца."], "p": 592}, {"t": "text", "c": ["- Вульф? - жаласлiва выкрыкнула нейкая жанчына."], "p": 593}, {"t": "text", "c": ["Iван раззлаваўся."], "p": 594}, {"t": "text", "c": ["- Дура! - крыкнуў ён i пачаў шукаць яе позiркам. - Пры чым тут Вульф?", "Вульф нi ў чым не вiнаваты!", "Во, во... Не, нiяк не ўспомню!", "Ну, дык вось, грамадзяне: зараз жа тэлефануйце ў мiлiцыю, каб выслалi пяць матацыклаў з кулямётамi прафесара лавiць.", "Ды не забудзьце сказаць, што з iм яшчэ двое: адзiн высозны, клятчасты... пенснэ пабiтае i кот чорны, тлусты.", "А я пакуль што абшукаю Грыбаедава, я адчуваю, што ён тут!"], "p": 595}, {"t": "text", "c": ["Iван захваляваўся, расштурхаў акружэнне, пачаў размахваць свечкаю, аблiваў сябе воскам, зазiраў пад сталы.", "Тут пачулася слова: \"Доктара!\" - i нечы твар, ласкавы i мясiсты, выгалены i дагледжаны, у рагавых акулярах, з'явiўся перад Iванам."], "p": 596}, {"t": "text", "c": ["- Таварыш Бяздомны, - загаварыў гэты твар юбiлейным голасам, супакойцеся!", "Вас уразiла смерць усiмi намi любiмага Мiхаiла Аляксандравiча... не, проста Мiшы Берлiёза.", "Мы гэта добра разумеем усе. Вам трэба адпачыць.", "Зараз таварышы правядуць нас у пакой, i вы адпачняце..."], "p": 597}, {"t": "text", "c": ["- Ты, - выскалiўся Iван, - цi разумееш ты, што трэба злавiць прафесара?", "А ты лезеш да мяне з розным глупствам! Крэтын!"], "p": 598}, {"t": "text", "c": ["- Таварыш Бяздомны, злiтуйцеся, - адказаў твар, пачырванеў, пачаў адступаць i ўжо раскайваўся, што ўвязаўся ў гэтую гiсторыю."], "p": 599}, {"t": "text", "c": ["- Не, з каго-каго, а з цябе я не злiтуюся, - з цiхай нянавiсцю сказаў Iван Мiкалаевiч."], "p": 600}, {"t": "text", "c": ["Твар яго сутаргава скрывiўся, ён хуценька перахапiў свечку з правае рукi ў левую, шырока размахнуўся i ўрэзаў спагадлiваму твару ў вуха."], "p": 601}, {"t": "text", "c": ["Тут здагадалiся кiнуцца на Iвана - i кiнулiся.", "Свечка патухла, акуляры, якiя ўпалi з твару, былi iмгненна растаптаны.", "Iван выгукнуў страшны баявы клiч, якi пачулi з задавальненнем нават на бульвары, i пачаў абараняцца.", "Зазвiнеў са сталоў посуд, закрычалi жанчыны."], "p": 602}, {"t": "text", "c": ["Пакуль афiцыянты звязвалi паэта ручнiкамi, у раздзявалцы iшла гаворка памiж камандзiрам брыга i швейцарам."], "p": 603}, {"t": "text", "c": ["- Ты бачыў, што ён у споднiм? - холадна пытаўся пiрат."], "p": 604}, {"t": "text", "c": ["- Ды, Арчыбальд Арчыбальдавiч, - спалохана апраўдваўся швейцар, - як я магу iх не пусцiць, калi ён сябра МАССАЛIТа?"], "p": 605}, {"t": "text", "c": ["- Ты бачыў, што ён у споднiм? - паўтарыў пiрат."], "p": 606}, {"t": "text", "c": ["- Злiтуйцеся, Арчыбальд Арчыбальдавiч, - чырванеў швейцар, - што ж я магу зрабiць?", "Я сам разумею, што на верандзе панi сядзяць..."], "p": 607}, {"t": "text", "c": ["- Панi тут нi пры чым, iм гэта ўсё роўна, - адказваў пiрат i папялiў швейцара позiркам, - а гэта мiлiцыi не ўсё роўна!", "Чалавек у бялiзне можа iсцi па вулiцах у Маскве толькi тады, калi яго суправаджае мiлiцыя, i толькi ў адно месца - у аддзел мiлiцыi!", "А ты, калi швейцар, павiнен ведаць, што як толькi ўбачыў такога чалавека, ты павiнен не трацiць i секунды, пачынаць свiстаць.", "Ты чуеш?"], "p": 608}, {"t": "text", "c": ["Ашалелы швейцар пачуў з веранды вухканне, звон пасуды i жаночыя крыкi."], "p": 609}, {"t": "text", "c": ["- Ну што з табой зрабiць за гэта? - спытаўся флiбусцьер."], "p": 610}, {"t": "text", "c": ["Скура на твары ў швейцара зрабiлася тыфознага колеру, а вочы змярцвелi.", "Яму здалося, што чорныя валасы, цяпер расчэсаныя на прабор, пакрылiся вогненным шоўкам.I знiклi пластрон i сурдут, а за скураной папругай паказалася ручка пiсталета.", "Швейцар уявiў сябе павешаным на фор-марсарэi.", "Сваiмi вачыма ён убачыў свой высалаплены язык i мёртвую галаву, якая звiсла на плячо, i нават пачуў, як усхлiпнула за бортам хваля.", "Каленi швейцара падагнулiся.", "Але тут флiбусцьер злiтаваўся з яго i патушыў свой востры позiрк."], "p": 611}, {"t": "text", "c": ["- Глядзi, Мiкалай! Гэта апошнi раз.", "Нам такiх швейцараў у рэстарацыi i дарэмна не трэба.", "Ты ў царкву вартаўнiком паступай. - Пасля гэтага камандзiр скамандаваў коратка, ясна, хутка: - Панцялея з буфетнай.", "Мiлiцыянера. Пратакол. Машыну. У псiхiятрычную, - i дадаў: - Свiшчы!"], "p": 612}, {"t": "text", "c": ["Праз чвэртку гадзiны ўражаная публiка не толькi ў рэстарацыi, але i на самiм бульвары i ў вокнах дамоў, якiя выходзiлi на рэстарацыю, бачыла, як з варот Грыбаедава Панцялей, швейцар, мiлiцыннер i паэт Рохiн выносiлi спелянатага, як ляльку, маладога чалавека, якi залiваўся слязьмi, пляваўся i цаляў менавiта ў Рохiна, захлiпаўся ад слёз i крычаў:"], "p": 613}, {"t": "text", "c": ["- Сволач!"], "p": 614}, {"t": "text", "c": ["Шафёр грузавое машыны са злосным тварам заводзiў матор.", "Побач лiхач гарачыў каня, бiў яго па крупе сiнiмi лейцамi, крычаў:"], "p": 615}, {"t": "text", "c": ["- А вось на бегунках!", "Я вазiў у псiхiятрычную!"], "p": 616}, {"t": "text", "c": ["Вакол гудзеў натоўп, абмяркоўваў нечуванае здарэнне; адным словам, адбыўся брыдкi, нясмачны, спакуслiвы свiнскi скандал, якi скончыўся толькi тады, калi грузавiк паiмчаў на сабе ад варот Грыбаедава няшчаснага Iвана Мiкалаевiча, мiлiцыянера, Панцялея i Рохiна."], "p": 617}]}