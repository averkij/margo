{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 23", "p": 2617}, {"t": "h2", "c": "Вялікі сатанінскі баль", "p": 2618}, {"t": "text", "c": ["Поўнач наблiжалася, трэба было спяшацца.", "Маргарыта бачыла ўсё, што адбывалася навокал, як у тумане. Запомнiлiся свечкi i нейкi рознакаляровы басейн.", "Калi Маргарыта стала на дно гэтага басейна, Гела з дапамогаю Наташы аблiла яе нейкаю гарачаю, густою i чырвонаю вадкасцю.", "Маргарыта адчула салёны прысмак на губах i здагадалася, што мыюць крывёй.", "Крывавая мантыя змянiлася другою - празрыстаю, густою, ружоваю, i Маргарыцiна галава закружылася ад ружавага алею.", "Потым Маргарыту паклалi на крыштальны ложак i да бляску пачалi нацiраць нейкiм зялёным лiсцем.", "Тут уварваўся кот i пачаў дапамагаць.", "Ён сеў ля Маргарыцiных ступакоў i пачаў iх нацiраць з такiм выглядам, быццам ваксаваў боты на вулiцы.", "Маргарыта не памятае, хто пашыў ёй туфлi з ружавых пялёсткаў i як гэтыя туфлi самi зашпiлiлiся на залатыя спражкi.", "Нейкая сiла падняла Маргарыту i паставiла перад люстрам, i ў валасах у яе заззяў алмазны каралеўскi вянок.", "Аднекуль з'явiўся Кароўеў i павесiў на грудзi Маргарыце выяву чорнага пудзеля на цяжкiм ланцугу.", "Гэтае ўпрыгожанне было цяжкiм для каралевы. Ланцуг пачаў муляць шыю, хацелася сагнуцца ад цяжару. Але штосьцi прыйшло i акрамя нязручнасцi ад чорнага пудзеля i ланцуга. Гэта тая павага, з якой пачалi ставiцца да яе Кароўеў i Бегемот."], "p": 2584}, {"t": "text", "c": ["- Нiчога, нiчога, нiчога! - мармытаў Кароўеў у дзвярах пакоя з басейнам. Нiчога не зробiш, трэба, трэба, трэба...", "Дазвольце, каралева, даць вам апошнюю параду.", "Сярод гасцей будуць розныя, вой, вельмi розныя, але нiкога каралева Марго, нiкога не павiнна выдзяляць!", "Калi нават хто i не спадабаецца... я ўпэўнены, што па вашым твары нi пра што нельга будзе здагадацца... Нават i думаць пра такое нельга!", "Заўважаць, заўважаць iмгненна!", "Трэба палюбiць iх, каралева, палюбiць!", "Вельмi шчодра будзе за гэта ўзнагароджана каралева балю.", "I яшчэ: не прамiнуць нiкога! Хоць усмешку падарыць, калi не хопiць часу сказаць слова, хаця б маленькi паварот галавы.", "Усё, што хочаце, толькi не няўвага. Бо яны ад гэтага зачахнуць..."], "p": 2585}, {"t": "text", "c": ["Маргарыта ў суправаджэннi Кароўева i Бегемота ступiла з басейна ў суцэльную цемру."], "p": 2586}, {"t": "text", "c": ["- Я, я, - шаптаў кот, - я падам знак!"], "p": 2587}, {"t": "text", "c": ["- Давай! - адказаў у цемры Кароўеў."], "p": 2588}, {"t": "text", "c": ["- Баль! - пранiзлiва вiскнуў кот, i адразу ж Маргарыта ўскрыкнула i на некалькi секунд заплюшчыла вочы.", "Баль абрынуўся на яе святлом i адначасова - гукамi i пахамi.", "Кароўеў нiбы панёс Маргарыту пад руку, i яна ўбачыла сябе ў трапiчным лесе.", "Чырванагрудыя зялёнахвостыя папугаi чаплялiся за лiяны, скакалi па iх i глушылi сваiм крыкам: \"Я ў захапленнi!\"", "Але лес хутка скончыўся, i духата, як у лазнi, змянiлася прахалодаю бальнае залы з калонамi з нейкага жаўтлявага iскрыстага каменю.", "Гэтая зала, як i лес, была зусiм пустая, i толькi ля калон нерухома стаялi голыя мурыны са срэбнымi павязкамi на галовах.", "Твары iх зрабiлiся чорна-рудымi ад хвалявання, калi ў залу ўляцела Маргарыта са сваёй свiтай, у якой аднекуль узяўся Азазела.", "Тут Кароўеў выпусцiў Маргарыцiну руку i шапнуў: - Прама на цюльпаны!"], "p": 2590}, {"t": "text", "c": ["Невысокая сцяна з белых цюльпанаў вырасла перад Маргарытай, а за ёй яна ўбачыла шматлiкiя агеньчыкi пад каўпачкамi i перад iмi белыя грудзiны i чорныя плечы фрачнiкаў.", "Тады Маргарыта зразумела, адкуль чулiся бальныя гукi.", "На яе абрынуўся гук труб, а ўзлёт скрыпак, якi вырваўся з-пад яго, быццам ашпарыў яе цела крывёй.", "Аркестр з паўсотнi чалавек iграў паланез."], "p": 2591}, {"t": "text", "c": ["Чалавек у фраку, якi ўзвышаўся перад аркестрам, калi ўбачыў Маргарыту, пабялеў, заўсмiхаўся i раптам узмахам рукi падняў увесь аркестр.", "Аркестр нi на iмгненне не перапынiў музыку, стоячы, абмываў Маргарыту гукамi.", "Чалавек над аркестрам адвярнуўся ад яго, пакланiўся нiзка, шырока раскiнуў рукi ў бакi, Маргарыта ўсмiхнулася i памахала яму рукой."], "p": 2592}, {"t": "text", "c": ["- Не, мала, мала, - зашаптаў Кароўеў, - ён не будзе спаць цэлую ноч.", "Крыкнiце: \"Вiтаю вас, кароль вальсаў!\"", "Маргарыта крыкнула i здзiвiлася, што голас яе аб'ёмны, як звон, перамог аркестр.", "Чалавек здрыгануўся ад шчасця i левую руку прытулiў да грудзей, а правай працягваў махаць аркестру белым жэзлам."], "p": 2593}, {"t": "text", "c": ["- Мала, мала, - шаптаў Кароўеў, - гляньце налева, на першыя скрыпкi i кiўнiце гэтак, каб кожны падумаў, што вы пазналi яго асабiста.", "Тут толькi сусветна вядомыя знакамiтасцi.", "Вось гэты, за першым пультам, - гэта Ўетан. Вельмi добра.", "Цяпер - далей!"], "p": 2594}, {"t": "text", "c": ["- Хто дырыжор? - спыталася Маргарыта, калi ўжо адлятала."], "p": 2595}, {"t": "text", "c": ["- Ёган Штраўс! - закрычаў кот. - I няхай мяне павесяць на лiяне ў трапiчным лесе, калi хоць дзе-небудзь на балi iграў гэтакi аркестр!", "Я запрашаў яго!", "Заўважце, i нiводзiн не захварэў i не адмовiўся."], "p": 2596}, {"t": "text", "c": ["У наступнай зале не было калон, замест iх сцены з чырвоных, ружовых, малочна-белых ружаў з аднаго боку, а з другога - сцяна японскiх махровых камелiй.", "Мiж гэтых сцен ужо бiлi, шыпелi фантаны, i шампанскае кiпела бурбалкамi ў трох басейнах, адзiн з якiх быў празрыста-фiялетавы, другi рубiнавы, трэцi - крыштальны.", "Каля iх мiтусiлiся мурыны ў пунсовых павязках, срэбнымi чарпакамi напаўнялi з басейна пляскатыя чаны.", "У ружавай сцяне быў праём, i ў iм на эстрадзе кiпеў чалавек у чырвоным фраку з ластаўчыным хвастом. Перад iм нясцерпна грымеў джаз.", "Як толькi дырыжор угледзеў Маргарыту, ён сагнуўся перад ёй гэтак, што рукавы дасталi да падлогi, потым разагнаўся i пранiзлiва закрычаў: - Алiлуя!"], "p": 2598}, {"t": "text", "c": ["Ён ляпнуў сябе па калене, потым накрыж па другiм, вырваў з рук у крайняга музыканта талерку i ўдарыў ёй па калоне."], "p": 2599}, {"t": "text", "c": ["Маргарыта ўжо адлятала, але ўгледзела, што вiртуоз-джазiст змагаеца з паланезам, якi дзьмуў Маргарыце ў спiну, б'е па галовах сваiх джазбандыстаў талеркай, i тыя прысядаюць з камiчным жахам."], "p": 2600}, {"t": "text", "c": ["Нарэшце вылецелi на пляцоўку, дзе, як зразумела Маргарыта, яе ўпоцемку сустракаў Кароўеў з лампадкай.", "Цяпер на гэтай пляцоўцы вочы слеплi ад святла, якое лiлося з крышталёвых вiнаградных гронак.", "Маргарыту паставiлi на месца, i пад леваю рукою ў яе з'явiлася нiзкая аметыставая калонка."], "p": 2601}, {"t": "text", "c": ["- Руку можна будзе на яе пакласцi, калi стане зусiм цяжка, - шаптаў Кароўеў."], "p": 2602}, {"t": "text", "c": ["Якiсьцi чарнаскуры падкiнуў пад ногi Маргарыце падушку з вышытым на ёй залатым пудзелем, i на яе, падпарадкоўваючыся нечыiм рукам, яна паставiла сагнутую ў каленi правую нагу.", "Маргарыта паспрабавала агледзеццца.", "Кароўеў i Азазела стаялi побач, як на парадзе.", "Побач з Азазелам - яшчэ трое маладых, якiя чымсьцi крыху нагадвалi Маргарыце Абадону.", "У плечы павявала халадком. Маргарыта азiрнулася i ўгледзела, што з мармуровай сцяны ззаду ў яе фантанам струменiць шыпучае вiно i сцякае ў ледзяны басейн.", "Ля левае нагi яна адчувала нешта цёплае i кудлатае. Гэта быў Бегемот."], "p": 2603}, {"t": "text", "c": ["Маргарыта была на вышынi, i з-пад яе ног унiз вяла грандыёзная лесвiца, пакрытая дываном.", "Унiзе, гэтак далёка, нiбы Маргарыта глядзела ў перавернуты бiнокль, яна бачыла агромнiсты швейцарскi пакой з неабдымным камiнам, у халодную i чорную пашчу якога мог свабодна ўехаць пяцiтонны грузавiк.", "Швейцарскi пакой i лесвiца, да болю ў вачах залiтыя святлом, былi пустыя.", "Трубы цяпер чулiся здалёку.", "Гэтак прастаялi нерухома цэлую хвiлiну."], "p": 2604}, {"t": "text", "c": ["- Дзе ж госцi? - спыталася Маргарыта ў Кароўева."], "p": 2605}, {"t": "text", "c": ["- Будуць, каралева, зараз будуць.", "I недахопу не будзе.", "Я, сапраўды, лепш бы дровы калоў, замест таго каб сустракаць iх тут на пляцоўцы."], "p": 2606}, {"t": "text", "c": ["- Што дровы калоць, - падхапiў гаваркi кот, - я згадзiўся б быць кандуктарам на трамваi, а горшае за гэту работу няма ў свеце!"], "p": 2607}, {"t": "text", "c": ["- Усё павiнна быць гатова загадзя, каралева, - тлумачыў Кароўеў i гарэў вокам праз сапсаваны манокль. - Няма нiчога горшага, як тое, што госць прыедзе першы i не ведае, дзе падзецца, а законная мегера шэптам пiлуе яго за тое, што яны прыехалi раней за ўсiх.", "Гэтакiя балi трэба на памыйнiцу выкiдаць, каралева."], "p": 2608}, {"t": "text", "c": ["- Толькi на памыйнiцу, - пацвердзiў кот."], "p": 2609}, {"t": "text", "c": ["- Да апоўначы не болей чым дзесяць секунд, - дадаў Кароўеў, - зараз пачнецца."], "p": 2610}, {"t": "text", "c": ["Гэтыя дзесяць секунд Маргарыце надзвычай здоўжылiся.", "Мабыць, яны i скончылiся, i нiчога не адбылося.", "Але тут раптоўна штосьцi грымнула ўнiзе ў вялiзным камiне, i з яго выскачыла шыбенiца, на якой матляўся амаль зусiм згнiлы прах.", "Гэты прах сарваўся з вяроўкi, грукнуўся аб падлогу, i з яго выскачыў чорнавалосы прыгажун у фраку i ў лакiраваных туфлях.", "З камiна выбегла напалову гнiлая труна, века адскочыла, i з труны вывалiўся другi прах.", "Прыгажун па-кавалерску падскочыў да яго, падаў руку, другi прах склаўся ў голую вяртлявую жанчыну ў чорных туфлiках i з чорным пер'ем на галаве, i тады абое, мужчына i жанчына, заспяшалiся ўгору па лесвiцы."], "p": 2611}, {"t": "text", "c": ["- Першыя! - усклiкнуў Кароўеў. - Пан Жак з жонкаю.", "Рэкамендую вам, каралева, адзiн з найцiкавейшых мужчын.", "Перакананы фальшываманетчык, дзяржаўны здраднiк, але даволi добры алхiмiк.", "Праславiўся тым, - шапнуў на вуха Маргарыце Кароўеў, - што атруцiў каралеўскую каханку.", "А гэта не з кожным здараецца!", "Паглядзiце, якi прыгажун!"], "p": 2612}, {"t": "text", "c": ["Спалатнелая Маргарыта, разявiўшы рот, глядзела ўнiз i бачыла, як знiкаюць у нейкiм бакавым ходзе швейцарскага пакоя труна i шыбенiца."], "p": 2613}, {"t": "text", "c": ["- Я ў захапленнi! - закрычаў проста ў твар пану Жаку кот."], "p": 2614}, {"t": "text", "c": ["У гэты час з камiна паказаўся безгаловы, з адарванаю рукою шкiлет, ударыўся аб зямлю i ператварыўся ў мужчыну ў фраку."], "p": 2615}, {"t": "text", "c": ["Жонка пана Жака ўжо станавiлася перад Маргарытай на адно калена i, пабялелая ад хвалявання, цалавала Маргарыцiна калена."], "p": 2616}, {"t": "text", "c": ["- Каралева... мармытала жонка пана Жака."], "p": 2617}, {"t": "text", "c": ["- Каралева ў захапленнi! - крычаў Кароўеў."], "p": 2618}, {"t": "text", "c": ["- Каралева... - цiха сказаў прыгажун, пан Жак."], "p": 2619}, {"t": "text", "c": ["- Мы ў захапленнi, - завываў кот."], "p": 2620}, {"t": "text", "c": ["Маладыя людзi, памочнiкi Азазелы, усмiхалiся мёртвымi, але прыветлiвымi ўсмешкамi i адцяснялi пана Жака з жонкаю ўбок, да чашаў з шампанскiм, якiя мурыны трымалi ў руках.", "Па лесвiцы ўзбягаў адзiнокi фрачнiк."], "p": 2621}, {"t": "text", "c": ["- Граф Роберт, - шаптаў Маргарыце Кароўеў, - як i раней, цiкавы чалавек.", "Звярнiце ўвагу, каралева, як смешна, - адваротны выпадак: гэты быў каханкам каралевы i атруцiў сваю жонку."], "p": 2622}, {"t": "text", "c": ["- Мы рады, граф, - ускрыкнуў Бегемот."], "p": 2623}, {"t": "text", "c": ["З камiна адна за адной вывалiлiся i лопнулi тры труны, затым хтосьцi ў чорнай мантыi, якога наступны выхадзец з чорнае камiннае пашчы ўдарыў у спiну нажом.", "Унiзе пачуўся здушаны крык.", "З камiна выбег амаль зусiм згнiлы труп.", "Маргарыта заплюшчыла вочы, i нечая рука паднесла ёй пад нос флакон з белаю соллю. Маргарыце здалося, што гэта была Наташына рука.", "Лесвiца пачала запаўняцца. Цяпер ужо на кожнай прыступцы былi, падобныя здалёку адзiн на аднаго, фрачнiкi i голыя жанчыны з iмi, якiя адрознiвалiся адна ад аднае толькi колерам пер'я на галовах i туфляў."], "p": 2624}, {"t": "text", "c": ["Да Маргарыты кульгава наблiжалася ў адзiным драўляным боце на левай назе панi з апушчанымi, як у манашкi, вачыма, худзенькая, сцiплая i чамусьцi з зялёнаю павязкаю на шыi."], "p": 2625}, {"t": "text", "c": ["- Хто зялёная? - механiчна спыталася Маргарыта."], "p": 2626}, {"t": "text", "c": ["- Сама чароўная i салiдная панi, - шаптаў Кароўеў, - рэкамендую вам: спадарыня Тафана. Была надзвычай папулярнаю мiж маладых чароўных неапалiтанак, а таксама жыхарак Палерма, i асаблiва сярод тых, каму надаелi свае мужы.", "Бывае ж гэтак, каралева, што надакучае ўласны муж..."], "p": 2627}, {"t": "text", "c": ["- Бывае, - глуха адказала Маргарыта, i ў той жа час усмiхалася двум фрачнiкам, якiя адзiн за адным схiлiлiся перад ёй i цалавалi калена i руку."], "p": 2628}, {"t": "text", "c": ["- Ну, вось, - умудраўся шаптаць Кароўеў Маргарыце i адначасова крычаць некаму: - Герцаг!", "Бакал шампанскага! Я ў захапленнi!..", "Дык вось, панi Тафана разумела гэтых бедных жанчын i прадавала iм нейкую ваду ў бутэлечках.", "Жонка вылiвала гэтую ваду ў мужаву страву, той з'ядаў, дзякаваў за ласку i адчуваў сябе цудоўна.", "Праўда, праз некалькi гадзiн яму пачынала страшэнна хацецца пiць, потым ён клаўся ў ложак, а праз дзень прыгожая неапалiтанка, якая накармiла свайго мужа, была вольная, як вясновы вецер."], "p": 2629}, {"t": "text", "c": ["- А што гэта ў яе на назе? - пыталася Маргарыта, нястомна працягваючы руку гасцям, якiя перагналi кульгавую панi Тафану. - I нашто гэтая зелень на шыi?", "Шыя белая?"], "p": 2630}, {"t": "text", "c": ["- Я ў захапленнi, князь! - крычаў Кароўеў i шаптаў Маргарыце: - Цудоўная шыя, але з ёю непрыемнасць здарылася ў турме. На назе ў яе, каралева, гiшпанскi боцiк, а стужка вось чаму: калi турэмшчыкi даведалiся, што амаль пяцьсот няўдала выбраных мужоў пакiнулi Неапаль i Палерма назаўсёды, яны ў гарачцы задушылi панi Тафану ў турме."], "p": 2631}, {"t": "text", "c": ["- Якая я шчаслiвая, чорная каралева, што маю гонар, - пакорлiва шаптала Тафана i спрабавала стаць на калена. Iспанскi боцiк перашкаджаў ёй. Кароўеў i Бегемот дапамаглi Тафане. - Я рада, - адказала ёй Маргарыта i тым часам падавала руку iншым."], "p": 2633}, {"t": "text", "c": ["Цяпер па лесвiцы знiзу ўгору падымалася суцэльная плынь.", "Маргарыта ўжо не магла бачыць, што робiцца ў швейцарскiм пакоi.", "Яна механiчна падымала i апускала руку, аднолькава ўсмiхалася гасцям.", "У паветры на пляцоўцы стаяў гул, з пакiнутых Маргарытаю бальных залаў, як мора, чулася музыка."], "p": 2634}, {"t": "text", "c": ["- А вось гэта - нудная жанчына, - ужо не шаптаў, а гаварыў моцна Кароўеў, ведаў, што ў гуле галасоў яго не будзе чуваць, - любiць балi i ўсё марыць пажалiцца на сваю насоўку."], "p": 2635}, {"t": "text", "c": ["Маргарыта знайшла вачыма сярод плынi тую, на каго паказваў Кароўеў.", "Гэта была маладая жанчына гадоў дваццацi, надзвычай прыгожае паставы, але з нейкiмi неспакойнымi i надакучлiвымi вачыма."], "p": 2636}, {"t": "text", "c": ["- Якую насоўку? - спыталася Маргарыта."], "p": 2637}, {"t": "text", "c": ["- Да яе камерыстка прыстаўлена, - растлумачыў Кароўеў, - i трыццаць гадоў кладзе ёй на ноч на столiк насоўку.", "Як толькi прачнецца, насоўка ёсць.", "Яна палiла яе ў печы i тапiла ў рацэ, але нiчога не дапамагае."], "p": 2638}, {"t": "text", "c": ["- Якую насоўку, - шаптала Маргарыта, падымаючы i апускаючы руку."], "p": 2639}, {"t": "text", "c": ["- З сiняй аблямовачкай.", "Справа ў тым, што, калi яна служыла ў кавярне, гаспадар неяк зазваў яе ў каморку, а праз дзевяць месяцаў нарадзiўся хлопчык, якога яна занесла ў лес i запхнула яму ў роцiк насоўку, а потым закапала хлопчыка ў зямлю.", "На судзе яна гаварыла, што ёй не было чым кармiць дзiця."], "p": 2640}, {"t": "text", "c": ["- А дзе ж гаспадар гэтай кавярнi? - спыталася Маргарыта."], "p": 2641}, {"t": "text", "c": ["- Каралева, - раптам зашыпеў унiзе кот, - дазвольце мне запытацца: пры чым тут гаспадар?", "Ён не душыў немаўля ў лесе!"], "p": 2642}, {"t": "text", "c": ["Маргарыта не пераставала ўсмiхацца i махаць праваю рукою, а вострымi пазногцямi левае рукi ўпiлася ў Бегемотава вуха i зашаптала яму: - Калi ты, сволач, яшчэ раз пасмееш умяшацца ў размову..."], "p": 2644}, {"t": "text", "c": ["Бегемот неяк не па-бальнаму пiскнуў i захрыпеў. - Каралева... вуха распухне... Навошта баль псаваць распухлым вухам?..", "Я гаварыў юрыдычна... з юрыдычнага боку...", "Маўчу, маўчу... Лiчыце, што я не кот, а рыба, толькi пусцiце вуха."], "p": 2646}, {"t": "text", "c": ["Маргарыта адпусцiла вуха, i надакучлiвыя, цёмныя вочы апынулiся перад ёй."], "p": 2647}, {"t": "text", "c": ["- Я шчаслiвая, каралева-гаспадыня, што запрошана на гэты вялiкi баль поўнi."], "p": 2648}, {"t": "text", "c": ["- А я, - адказала Маргарыта, - рада вас бачыць. Вельмi рада.", "Вы любiце шампанскае?"], "p": 2649}, {"t": "text", "c": ["- Што вы робiце, каралева?! - адчайна, але амаль нячутна ўскрыкнуў на вуха Кароўеў. - Затор атрымаецца!"], "p": 2650}, {"t": "text", "c": ["- Я люблю! - з мальбою гаварыла жанчына i раптам пачала паўтараць: Фрыда, Фрыда, Фрыда!", "Мяне завуць Фрыдай, каралева!"], "p": 2651}, {"t": "text", "c": ["- Дык вы напiцеся сёння, Фрыда, i нi пра што не думайце, - сказала Маргарыта."], "p": 2652}, {"t": "text", "c": ["Фрыда працягнула абедзве рукi да Маргарыты, але Кароўеў i Бегемот спрытна падхапiлi яе пад рукi, i яна знiкла ў натоўпе."], "p": 2653}, {"t": "text", "c": ["Цяпер народ знiзу iшоў сцяною, быццам штурмаваў пляцоўку, на якой стаяла Маргарыта.", "Голыя жаночыя целы вiдаць былi мiж фрачнымi мужчынамi. На Маргарыту наплывалi iх смуглыя, белыя, шакаладныя i зусiм чорныя целы. У валасах рыжых, чорных, каштанавых, белых, як лён, - у моры святла зiхацелi i пералiвалiся iскрамi каштоўныя ўпрыгожаннi.", "I быццам нехта акрапiў святлом штурмавую калону мужчын кропелькамi святла, - з грудзей пырскалi святлом брыльянтавыя заколкi.", "Маргарыта кожную секунду адчувала дотык губ да калена, кожную секунду падавала руку для пацалунка, твар яе акамянеў прыветнаю маскаю."], "p": 2654}, {"t": "text", "c": ["- Я ў захапленнi, - аднастайна вёў Кароўеў, - мы ў захапленнi..."], "p": 2655}, {"t": "text", "c": ["- Каралева ў захапленнi... - гугнiў за плячыма Азазела."], "p": 2656}, {"t": "text", "c": ["- Я ў захапленнi, - выкрыкваў кот."], "p": 2657}, {"t": "text", "c": ["- Маркiза, - мармытаў Кароўеў, - бацьку атруцiла, двух братоў i дзвюх сясцёр з-за спадчыны...", "Каралева ў захапленнi!..", "Панi Мiнкiна... Ах, якая прыгожая!", "Крыху нервовая.", "Навошта ж было пячы твар служанцы шчыпцамi для завiўкi?", "Вядома, за такое зарэжуць...", "Каралева ў захапленнi!..", "Каралева, секундачку ўвагi! Iмператар Рудольф, чараўнiк i алхiмiк..", "Яшчэ алхiмiк, павешаны...", "Ах, вось i яна!", "Ах, якi цудоўны публiчны дом трымала ў Страсбургу!..", "Мы ў захапленнi!..", "Маскоўская краўчыха, мы любiм усе яе за бясконцую фантазiю... трымала атэлье i прыдумала надзвычай смешную штуку: прасвiдравала дзве дзiрачкi ў сцяне..."], "p": 2658}, {"t": "text", "c": ["- А панi не ведалi? - спыталася Маргарыта."], "p": 2659}, {"t": "text", "c": ["- Усе да адной ведалi, каралева, - адказаў Кароўеў. - Я ў захапленнi!..", "Гэты дваццацiгадовы хлопец з дзяцiнства меў дзiўную фантазiю, летуценнiк i дзiвак.", "Яго палюбiла адна дзяўчына, а ён узяў i прадаў яе ў публiчны дом..."], "p": 2660}, {"t": "text", "c": ["Знiзу цякла рака. Канца гэтай рацэ не было вiдаць. Яе выток, вялiзны камiн, працягваў напаўняць яе.", "Гэтак прайшла гадзiна, другая. Тут Маргарыта пачала прыкмячаць, што яе ланцуг зрабiўся цяжэйшым, чым раней.", "Нешта дзiўнае адбывалася i з рукою. Цяпер, перад тым як падняць яе, Маргарыта мiжволi моршчылася.", "Цiкавыя каментары Кароўева перасталi забаўляць Маргарыту.", "I касавокiя мангольскiя твары, i твары белыя i чорныя сталi абыякавымi, часам злiвалiся ў нешта адно, а паветра памiж iмi пачынала трымцець i струменiць.", "Востры боль, быццам укалолi iголкаю, працяў раптам правую руку. Маргарыта сцiснула зубы i абаперлася на тумбу. Нейкi шолах, нiбы ад крылаў па сценах, чуўся цяпер ззаду з залы, i было зразумела, што там танцуе незлiчонае мноства гасцей. I Маргарыце здавалася, што нават цяжкiя мармуровыя, мазаiчныя i крыштальныя падлогi ў гэтых незвычайных залах рытмiчна пульсуюць."], "p": 2661}, {"t": "text", "c": ["Нi Гай Кесар Калiгула, нi Месалiна ўжо не цiкавiлi Маргарыту, гэтаксама як i нiводзiн з каралёў, герцагаў, кавалераў, самагубцаў, атручальнiкаў, вiсельнiкаў i зводнiц, турэмшчыкаў i шулераў, катаў, даносчыкаў, здраднiкаў, вар'ятаў, сышчыкаў, разбэшчвальнiкаў.", "Усе iх iмёны пераблыталiся ў галаве, твары змяшалiся ў адну вялiзную аладку, i толькi адзiн твар застаўся ў памяцi, аблямаваны сапраўды вогненнай барадой, твар Малюты Скуратава.", "Ногi Маргарыцiны падгiналiся, яна кожную хвiлiну баялася, што пачне плакаць.", "Найбольшыя пакуты былi ад правага калена, якое цалавалi. Яно распухла, скура на iм пасiнела, хаця некалькi разоў Наташыны рукi з'яўлялiся з губкаю i чымсьцi духмяным абцiралi яго.", "У канцы трэцяе гадзiны Маргарыта зiрнула ўнiз зусiм безнадзейна i радасна здрыганулася: плынь гасцей парадзела."], "p": 2662}, {"t": "text", "c": ["- Законы з'езду на баль усюды аднолькавыя, каралева, - шаптаў Кароўеў, зараз наплыў пачне спадаць.", "Клянуся, што мы пакутуем апошнiя хвiлiны.", "Вунь групка брокенскiх гулякаў. Яны заўсёды прыязджаюць апошнiя. Ага, гэта яны.", "Два п'яныя крывапiўцы... усе?", "А не, вунь яшчэ адзiн, не, двое!"], "p": 2663}, {"t": "text", "c": ["Па лесвiцы ўзыходзiла двое апошнiх гасцей."], "p": 2664}, {"t": "text", "c": ["- Ды гэта хтосьцi новенькi, - гаварыў Кароўеў, прыплюшчыўшыся праз шкельца. - Ага, ага.", "Неяк аднойчы яго наведаў Азазела i на вушка параiў, як пазбавiцца ад аднаго чалавека, якi мог яго выкрыць.", "I вось ён загадаў свайму падначаленаму апырскаць сцены кабiнета ядам."], "p": 2665}, {"t": "text", "c": ["- Як яго завуць? - спыталася Маргарыта."], "p": 2666}, {"t": "text", "c": ["- А чорт яго, я i сам не ведаю, - адказаў Кароўеў, - трэба папытацца ў Азазелы."], "p": 2667}, {"t": "text", "c": ["- А з iм хто?"], "p": 2668}, {"t": "text", "c": ["- А гэта той самы яго старанны падначалены.", "Я ў захапленнi! - крыкнуў Кароўеў двум апошнiм."], "p": 2669}, {"t": "text", "c": ["Лесвiца апусцела.", "На ўсякi выпадак пачакалi яшчэ некалькi хвiлiн.", "Але з камiна нiхто болей не выходзiў."], "p": 2670}, {"t": "text", "c": ["Праз секунду, Маргарыта i не памятала, як гэта здарылася, яна апынулася ў тым самым пакоi з басейнам i там заплакала ад болю ў руцэ i ў назе, упала проста на падлогу. Але Гела i Наташа суцешылi яе, зноў падвялi пад крывавы душ, зноў размасiравалi, расцерлi ёй цела, i Маргарыта зноў ажыла."], "p": 2671}, {"t": "text", "c": ["- Яшчэ, яшчэ, каралева Марго, - шаптаў Кароўеў, якi зноў з'явiўся побач, трэба абляцець залы, каб шаноўныя госцi не адчувалi сябе пакiнутымi."], "p": 2672}, {"t": "text", "c": ["I Маргарыта зноў паляцела з пакоя з басейнам.", "На эстрадзе за цюльпанамi, дзе iграў аркестр караля вальсаў, цяпер шалеў малпавы джаз.", "Вялiзная, з кудлатымi бакенбардамi гарыла з трубою ў руках, цяжка прытанцоўваючы, дырыжыравала.", "У радок сядзелi арангутангi, дзьмулi ў блiскучыя трубы. На плячах у iх размясцiлiся шымпанзе з гармонiкамi.", "Два гамадрылы з iльвiнымi грывамi iгралi на раялях, i гэтыя раялi не былi чуваць сярод шуму, пiску i бубухання саксафонаў, скрыпак i барабанаў у лапах у гiбонаў, мандрылаў i мартышак.", "На люстранай падлозе незлiчоная колькасць пар, як адна суцэльная маса, якая ўражвала спрытнасцю i чысцiнёю рухаў, круцiлася ў адным накiрунку, iшла сцяною i гатова была ўсё змесцi са свае дарогi.", "Жывыя атласныя матылькi пырхалi над полчышчамi танцораў, са столi сыпалiся кветкi.", "У капiтэлях калон, калi патухла электрычнасць, засвяцiлiся мiрыяды светлячкоў, а ў паветры плавалi балотныя агнi."], "p": 2673}, {"t": "text", "c": ["Потым Маргарыта апынулася ў велiзарным басейне, акружаным каланадаю.", "Гiганцкi чорны Нептун лiў з пашчы шырокi ружовы струмень. Хмельны пах шампанскага стаяў над басейнам.", "Тут панавала сапраўдная весялосць.", "Панi смяялiся, скiдалi туфлi, аддавалi сумачкi сваiм кавалерам альбо мурынам, якiя стаялi тут з прасцiнамi ў руках, i з крыкам, ластаўкай давалi нырца, ажно пенныя слупы ўзляталi ўгору. Крышталёвае басейнавае дно гарэла, падсвечанае святлом знiзу, святло прабiвала тоўшчу вiна, i ў iм былi вiдаць срабрыстыя плывучыя целы.", "Выскоквалi з басейна ўшчэнт п'янымi.", "Рогат звiнеў пад калонамi i грымеў, як у лазнi."], "p": 2674}, {"t": "text", "c": ["З усяе гэтае мiтуснi запомнiўся адзiн ушчэнт п'яны жаночы твар з пустымi вачыма, але i ў пустаце гэтай была нейкая мальба, i ўспомнiлася адно толькi слова - \"Фрыда\"!", "У галаве ў Маргарыты пачало кружыцца ад вiннага водару, i яна сабралася ўжо iсцi, але кот адмачыў у басейне нумар, якi затрымаў Маргарыту.", "Бегемот нешта пачараваў ля Нептунавай пашчы, i адразу ж шыпучая шумлiвая маса шампанскага выцекла з басейна, а Нептун пачаў струменiць цёмна-жоўтую хвалю, якая не пенiлася i не шыпела.", "Панi завiшчалi i закрычалi: - Каньяк! - кiнулiся ад басейна за калоны.", "Праз некалькi секунд басейн быў поўны, i кот, тройчы перакулiўшыся ў паветры, рынуўся ў каньяк.", "Ён вылез, адфыркаўся, гальштук на iм раскiс, пазалота зляцела з вусоў, i не стала бiнокля.", "Паўтарыць Бегемотаў нумар адважылася тая выдумшчыца-краўчыха i яе кавалер, невядомы малады мулат, i яны абое кiнулiся ў каньяк, але тут Кароўеў падхапiў Маргарыту пад руку, i яны пайшлi ад купальшчыкаў. Маргарыце здалося, што яна дзесьцi ляцела i бачыла там у вялiзных каменных сажалках цэлыя горы вустрыц.", "Потым ляцела над шкляной падлогаю, пад якой гарэлi пякельныя печы, ля якiх завiхалiся д'ябальскiя белыя кухары.", "Потым недзе яна, ужо не разумеючы нiчога, бачыла цёмныя сутарэннi, дзе гарэлi нейкiя свяцiльнiкi, дзе дзяўчаты падносiлi мяса, якое шыпела на вуголлi, дзе вялiкiмi кубкамi пiлi за яе здароўе.", "Потым яна бачыла белых мядзведзяў, якiя iгралi на гармонiках i танцавалi камарынскую на эстрадзе. Фокуснiка-саламандру, якi не гарэў у камiне...I другi раз у яе пачало не хапаць сiлы."], "p": 2677}, {"t": "text", "c": ["- Апошнi выхад, - прашаптаў ёй заклапочана Кароўеў, - i мы вольныя."], "p": 2678}, {"t": "text", "c": ["Яна ў суправаджэннi Кароўева зноў апынулася ў бальнай зале, але цяпер тут не танцавалi, i госцi незлiчоным натоўпам збiлiся мiж калон, вызвалiлi сярэдзiну залы.", "Маргарыта не памятала, хто дапамог ёй узысцi на ўзвышэнне, якое з'явiлася на вызваленым месцы.", "Калi яна ўзышла на яго, здзiўлена пачула, што дзесьцi гадзiннiк адбiваў поўнач, хаця ёй здавалася, што поўнач даўно прамiнула.", "Разам з апошнiм ударам невядома адкуль чутнага гадзiннiка на натоўпы гасцей найшло глухое маўчанне.", "Тады Маргарыта зноў угледзела Воланда.", "Ён iшоў, акружаны Абадонам, Азазелам i яшчэ некалькiмi, падобнымi на Абадону, чорнымi i маладымi.", "Маргарыта цяпер угледзела, што насупраць яе ўзвышэнне было падрыхтавана i Воланду. Але ён на яго не ўзышоў.", "Уразiла Маргарыту тое, што Воланд з'явiўся на гэты свой апошнi вялiкi выхад у тым самым адзеннi, у якiм быў у спальнi. Тая самая брудная залапленая сарочка звiсала ў яго на плячах, на нагах былi зношаныя пакаёвыя туфлi.", "Воланд быў са шпагаю, але гэтай аголенай шпагаю ён карыстаўся замест кiйка.", "Воланд накульгваў. Ён спынiўся ля свайго ўзвышэння, i адразу Азазела апынуўся перад iм з мiсай у руках, а ў гэтай мiсе Маргарыта ўгледзела адрэзаную чалавечую галаву з выбiтымi пярэднiмi зубамi.", "Працягвала панаваць абсалютная цiшыня, i парушыў яе толькi адзiн раз незразумелы ў гэтых умовах званок, якi нагадваў той, калi звоняць у дзверы."], "p": 2679}, {"t": "text", "c": ["- Мiхаiл Аляксандравiч, - цiха звярнуўся Воланд да галавы, i тады павекi забiтага расплюшчылiся, i на мёртвым твары Маргарыта, якая аж скаланулася, убачыла жывыя, напоўненыя думкамi i пакутамi вочы.", "- Усё збылося цi не? працягваў Воланд i глядзеў галаве ў вочы. - Галава адрэзана жанчынаю, паседжанне не адбылося, i жыву я ў вашай кватэры.", "Гэта - факт.", "А факты - сама ўпартыя рэчы на свеце.", "Але цяпер iнтарэс мае наступнае, а не тое, што адбылося ўжо.", "Вы заўсёды былi прыхiльнiкам той тэорыi, што пасля таго, як адрэзана галава, жыццё ў чалавеку канчаецца, ён ператвараецца ў прах i адыходзiць у нябыт.", "Мне прыемна паведамiць вам пры гасцях, хаця яны самi доказ iншае тэорыi пра тое, што ваша тэорыя грунтоўная i дасцiпная. Дарэчы, усе тэорыi варты адна аднае.", "Ёсць сярод iх i такая, што кожнаму будзе аддзячана ў адпаведнасцi з яго вераю.", "Няхай збудзецца гэта!", "Вам адысцi ў нябыт, а мне радасна будзе з чашы, у якую вы ператвараецеся, выпiць за iснаванне!", "Воланд падняў шпагу. Адразу ўсё на галаве пацямнела, скурчылася, потым паадвальвалася кавалкамi, вочы знiклi, i хутка Маргарыта ўбачыла ў мiсе жаўтлявы, з iзумруднымi вачыма i жамчужнымi зубамi, на залатой ножцы чалавечы чэрап.", "Адчынiлася накрыўка."], "p": 2680}, {"t": "text", "c": ["- Адзiн момант, месiр, - сказаў Кароўеў, калi перахапiў запытальны Воландаў позiрк, - ён будзе перад вамi.", "Я чую ў гэтай магiльнай цiшынi, як парыпваюць яго лакiраваныя туфлi i як звiнiць келiх, якi ён паставiў на стол, апошнi раз выпiўшы шампанскага.", "Ды вось i ён."], "p": 2681}, {"t": "text", "c": ["У залу ўваходзiў новы адзiнокi госць i накiроўваўся да Воланда.", "Знешне ён нiчым не адрознiваўся ад шматлiкiх астатнiх гасцей-мужчын, акрамя аднаго: госць ажно хiстаўся ад хвалявання, i гэта было прыкметна здалёк.", "На ягоных шчоках гарэлi плямы, i вочы трывожна бегалi.", "Госць быў ашаломлены, i гэта зусiм натуральна: яго ўражвала ўсё i галоўным чынам, вядома, Воландава адзенне."], "p": 2682}, {"t": "text", "c": ["Аднак сустрэлi госця надзiва ласкава."], "p": 2683}, {"t": "text", "c": ["- А, мiлы барон Майгель, - прыветна ўсмiхнуўся i загаварыў Воланд з госцем, вочы ў якога мiтусiлiся i лезлi на лоб, - я шчаслiвы паказаць вам, Воланд звярнуўся да гасцей, - шаноўнага барона Майгеля, якi служыць у Камiсii вiдовiшчаў на пасадзе знаёмцы чужаземцаў са славутымi мясцiнамi сталiцы."], "p": 2684}, {"t": "text", "c": ["Тут Маргарыта замерла, таму што раптоўна пазнала гэтага Майгеля.", "Ён некалькi разоў сустракаўся ёй у маскоўскiх тэатрах i ў рэстарацыях.", "\"Пачакайце... - падумала Маргарыта, - ён, атрымлiваецца, памёр таксама?\" Але ўсё адразу высветлiлася."], "p": 2685}, {"t": "text", "c": ["- Мiлы барон, - працягваў Воланд i радасна ўхмыляўся, - быў такi добры, што як толькi даведаўся пра мой прыезд у Маскву, адразу патэлефанаваў мне i прапанаваў свае паслугi адпаведна сваёй спецыяльнасцi.", "Зразумела, што я меў гонар адразу запрасiць яго да сябе."], "p": 2686}, {"t": "text", "c": ["У гэты час Маргарыта ўбачыла, як Азазела перадаў мiсу з чэрапам Кароўеву."], "p": 2687}, {"t": "text", "c": ["- Ага, дарэчы, барон, - раптам, iнтымна прыцiшыўшы голас, прамовiў Воланд, - разнеслiся чуткi пра вашу надзвычайную цiкаўнасць.", "Гавораць, што калi злучыць яе з не меншай балбатлiвасцю, то на гэта нельга не звярнуць увагi. Мала таго, злыя языкi ўжо пусцiлi пагалоску - даносчык i шпiён. Але i гэтага мала, ёсць меркаванне, што гэта паслужыць прычынай вашага канца не пазней чым праз месяц.", "Дык вось, каб пазбавiць вас гэтага доўгага чакання, мы рашылi прыйсцi вам на дапамогу i выкарысталi тую акалiчнасць, што вы самi напрасiлiся да мяне ў госцi якраз дзеля таго, каб падгледзець i выслухаць усё, што толькi можна."], "p": 2688}, {"t": "text", "c": ["Барон стаў бялейшы за Абадону, якi быў надзвычай белатвары ад нараджэння, а потым адбылося нешта дзiўнае.", "Абадона аказаўся ля барона, зняў на iмгненне акуляры са свайго твару.", "У тое самае iмгненне нешта вогненна блiснула ў руках Азазелы, нешта цiха ляпнула, быццам пляснулi ў ладкi, барон пачаў падаць на спiну, пунсовая кроў хлынула ў яго з грудзей i залiла накрухмаленую кашулю i камiзэльку.", "Кароўеў падставiў чашу пад струмень i перадаў, напоўненую, Воланду.", "Мёртвае баронава цела было ўжо на падлозе."], "p": 2689}, {"t": "text", "c": ["- Я п'ю за ваша здароўе, панове, - цiха сказаў Воланд, падняў чашу i дакрануўся да яе губамi."], "p": 2690}, {"t": "text", "c": ["Пасля гэтага адбылася метамарфоза. Знiкла залапленая сарочка i зношаныя туфлi.", "Воланд аказаўся ў нейкай чорнай хламiдзе са сталёваю шпагаю на баку.", "Ён хутка падышоў да Маргарыты, падаў чашу i загадаў: - Пi!"], "p": 2692}, {"t": "text", "c": ["У Маргарыты закружылася галава, яе павяло ўбок, але чаша ўжо была ля губ, i нечыя галасы, а чые - яна не магла разабрацца, шапнулi ў вуха: - Не бойцеся, каралева... Не бойцеся, каралева, - кроў даўно пайшла ў зямлю.", "I там, дзе яна была, ужо растуць вiнаградныя гронкi."], "p": 2694}, {"t": "text", "c": ["Маргарыта з заплюшчанымi вачыма каўтнула, i салодкi агонь прабег па яе жылах, у вушах зазвiнела.", "Ёй здалося, што глушаць крыкам пеўнi, што дзесьцi iграюць маршы.", "Натоўпы гасцей пачалi страчваць сваё аблiчча. I фрачнiкi, i жанчыны рассыпалiся ўшчэнт.", "Гнiллё на вачах у Маргарыты запаланiла залу, i ў ёй запахла пограбам.", "Калоны рассыпалiся, патухлi агнi, усё сцялася, прапалi фантаны, цюльпаны i камелii.", "А засталося тое, што i было - сцiплая ювелiршына гасцёўня, з прачыненых дзвярэй якое падала палоска святла.", "У гэтыя прачыненыя дзверы i ўвайшла Маргарыта."], "p": 2695}]}