{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 14", "p": 1557}, {"t": "h2", "c": "Слава пеўню!", "p": 1558}, {"t": "text", "c": ["Не вытрымалi нервы, як гаворыцца, i Рымскi не дачакаўся, пакуль скончаць складаць пратакол, уцёк у свой кабiнет.", "Ён сядзеў за сталом i пачырванелымi вачыма глядзеў на магавы чырвонцы, якiя ляжалi перад iмi. Фiндырэктар адчуваў, што сыходзiць з глузду.", "Звонку чуваць быў роўны гул. Публiка плынню вырывалася з Вар'етэ на вулiцу.", "Да надзвычай абвостранага фiндырэктаравага слыху раптам данёсся залiвiсты свiст мiлiцэйскага свiстка.", "Сам па сабе ён нiколi не абяцае нiчога прыемнага.", "А калi ён паўтарыўся i да яго далучыўся другi, больш уладны i працяглы, а потым магутны рогат i быццам нейкае галёканне, фiндырэктар зразумеў, што на вулiцы адбылося яшчэ нешта скандальнае i брыдотнае.", "I што гэта, як бы табе не хацелася адмахнуцца, знаходзiцца ў сама цеснай сувязi з мярзотным сеансам, якi вытварыў чорны маг i яго памочнiкi.", "Чуйны фiндырэктар нi ў чым не памыляўся."], "p": 1546}, {"t": "text", "c": ["Як толькi ён зiрнуў у акно, якое выходзiла на Садовую, твар у яго скрывiўся, i ён не прашаптаў, а прашыпеў: - Я гэта ведаў!"], "p": 1548}, {"t": "text", "c": ["У яркiм святле магутных вулiчных лiхтароў ён убачыў на ходнiках ўнiзе пад сабой жанчыну ў адной сарочцы i панталонах фiялетавага колеру. На галаве ў жанчыны, праўда, быў капялюшык, а ў руцэ парасон."], "p": 1549}, {"t": "text", "c": ["Вакол гэтай жанчыны, якая была зусiм разгубленая i то прысядала, то парывалася некуды бегчы, хваляваўся натоўп, з тым самым рогатам, ад якога ў фiндырэктара па плячах праходзiў мароз.", "Каля панi мiтусiўся нейкi грамадзянiн, здзiраў з сябе летняе палiто i ад хвалявання нiяк не мог справiцца з рукавом, у якiм заблыталася рука."], "p": 1550}, {"t": "text", "c": ["Крык i трубны рогат пачулiся i з другога месца, канкрэтна - ад левага пад'езда. Рыгор Данiлавiч павярнуў туды галаву i ўбачыў другую панi, у ружовай бялiзне.", "Тая скочыла з бруку на ходнiкi i спрабавала схавацца ў пад'ездзе, але натоўп заступаў ёй дарогу, i бедная ахвяра сваёй легкадумнасцi i прагi да строяў, абманутая фiрмай паганага Фагота, хацела зараз толькi аднаго правалiцца скрозь зямлю.", "Мiлiцыянер кiраваўся да няшчаснае i свiдраваў паветра свiстком, а за мiлiцыянерам спяшалiся нейкiя вясёлыя маладыя людзi, i ад iх чулiся той самы рогат i галёканне."], "p": 1551}, {"t": "text", "c": ["Вусаты лiхач падляцеў да першае раздзетае i з ходу спынiў старога кастлявага каня. Вусачоў твар радасна ўхмыляўся."], "p": 1552}, {"t": "text", "c": ["Рымскi стукнуў сябе кулаком па галаве, плюнуў i адскочыў ад акна."], "p": 1553}, {"t": "text", "c": ["Ён пасядзеў нейкi час за сталом, прыслухаўся да вулiцы.", "Свiст у розных месцах дасягнуў найбольшай сiлы, а потым пачаў ацiхаць.", "Скандал, на здзiўленне Рымскага, лiквiдавалi неспадзявана хутка."], "p": 1554}, {"t": "text", "c": ["Настаў час дзейнiчаць, даводзiлася выпiваць горкую чашу адказнасцi.", "Апараты былi адрамантаваны ў час трэцяга аддзялення, трэба было тэлефанаваць, паведамляць пра здарэнне, прасiць дапамогi, выкручвацца, звальваць усё на Лiхадзеева, выгароджваць самога сябе i гэтак далей.", "Цьфу ты, чорт!", "Два разы засмучаны дырэктар клаў руку на слухаўку i два разы здымаў яе.", "I раптам у мёртвай цiшынi кабiнета апарат сам ударыў звонам проста ў твар фiндырэктару, той здрыгануўся i ўтрупеў.", "\"Аднак у мяне здорава разгулялiся нервы\", - падумаў ён i падняў слухаўку.", "I адразу адхiснуўся ад яе i стаў бялейшы за паперу.", "Цiхi i адначасна ласкавы i вульгарны жаночы голас шапнуў у слухаўку:"], "p": 1555}, {"t": "text", "c": ["- Не тэлефануй, Рымскi, нiкуды, а то будзе табе дрэнна."], "p": 1556}, {"t": "text", "c": ["Слухаўка адразу ж апусцела.", "Адчуваючы мурашкi на спiне, фiндырэктар паклаў слухаўку i чамусьцi азiрнуўся на акно за плячыма.", "Скрозь рэдкiя i яшчэ слаба ўкрытыя зеленню кляновыя галiны ён убачыў поўню, якая бегла ў празрыстым воблачку.", "Рымскi чамусьцi прыкiпеў позiркам да галiн, глядзеў на iх, i чым болей глядзеў, тым мацней i мацней яго апаноўваў жах."], "p": 1557}, {"t": "text", "c": ["З намаганнем фiндырэктар адвярнуўся нарэшце ад месячнага акна i ўстаў.", "Нiякае гаворкi пра тое, каб тэлефанаваць. Цяпер фiндырэктар думаў толькi пра адно - каб як хутчэй пайсцi з тэатра."], "p": 1558}, {"t": "text", "c": ["Ён прыслухаўся: будынак тэатра маўчаў.", "Рымскi зразумеў, што ён даўно адзiн на ўсiм другiм паверсе, i дзiцячы неадольны жах апанаваў яго ад гэтае думкi.", "Ён аж скалануўся ад думкi, што зараз яму давядзецца iсцi па парожнiх калiдорах i сыходзiць унiз па лесвiцы.", "Ён лiхаманкава схапiў са стала гiпнатызёрскiя чырвонцы, схаваў iх у партфель, кашлянуў, каб крышку падбадзёрыць сябе. Кашаль атрымаўся слабы i хрыплаваты."], "p": 1559}, {"t": "text", "c": ["I тут яму здалося, што з-пад дзвярэй у кабiнет пацягнула раптам гнiлаватай вiльгаццю. Дрыжыкi прайшлi па спiне ў фiндырэктара.", "Але сэрца ўпала зусiм, калi ён пачуў, што ў дзвярным замку цiха паварочваецца ангельскi ключ.", "Фiндырэктар учапiўся за партфель вiльготнымi халоднымi рукамi i адчуваў, што калi яшчэ хоць крышку прадоўжыцца гэты шоргат, то ён не вытрымае i дзiка закрычыць."], "p": 1560}, {"t": "text", "c": ["Нарэшце дзверы паддалiся нечыiм намаганням, адчынiлiся, i ў кабiнет нячутна ўвайшоў Варэнуха.", "Рымскi як стаяў, гэтак i сеў у крэсла, таму што ногi самi падагнулiся. Набраў у грудзi паветра, усмiхнуўся нейкай жабрачай усмешкаю i цiха сказаў: - Божа, як вы мяне напалохалi!"], "p": 1562}, {"t": "text", "c": ["Сапраўды, гэтае нечаканае з'яўленне магло напалохаць каго хочаш, але яно было i вялiкаю радасцю. Паказаўся хоць адзiн кончык у гэтай заблытанай справе. - Ну, гавары ж хутчэй! Ну!", "Ну! - прахрыпеў Рымскi, чапляючыся за гэты кончык. - Што ўсё гэта абазначае?!"], "p": 1564}, {"t": "text", "c": ["- Прабач, калi ласка, - глухiм голасам адазваўся Варэнуха i зачынiў дзверы, - я думаў, што ты ўжо пайшоў."], "p": 1565}, {"t": "text", "c": ["I Варэнуха, не зняўшы шапкi, падышоў i сеў у крэсла насупраць стала."], "p": 1566}, {"t": "text", "c": ["Трэба сказаць, што ў адказе Варэнухi прамiльгнула нешта дзiўнае, што адразу кальнула фiндырэктара, у чуйнасцi сваёй якi мог паспаборнiчаць з сейсмографам любой з лепшых станцый у свеце.", "А як жа?", "Чаго Варэнуха iшоў у кабiнет фiндырэктара, калi думаў, што там яго няма?", "У яго ёсць свой кабiнет. Гэта адно. А другое: праз якi ўваход нi ўвайшоў бы Варэнуха, ён абавязкова павiнен быў сустрэцца з адным з начных дзяжурных, а тым усiм было аб'яўлена, што Рыгор Данiлавiч затрымлiваецца ў сваiм кабiнеце."], "p": 1567}, {"t": "text", "c": ["Але доўга пра гэта фiндырэктар не раздумваў. Не да таго было."], "p": 1568}, {"t": "text", "c": ["- Чаму ты не патэлефанаваў?", "Што абазначае ўся гэтая мiтрэнга з Ялтаю?"], "p": 1569}, {"t": "text", "c": ["- Ну, тое, што я i гаварыў, - прыцмокваючы, нiбы яму не даваў спакою хворы зуб, адказаў адмiнiстратар, - знайшлi яго ў карчме ў Пушкiне."], "p": 1570}, {"t": "text", "c": ["- Як у Пушкiне?", "Гэта пад Масквой?", "А тэлеграмы з Ялты?!"], "p": 1571}, {"t": "text", "c": ["- Якая там чортава Ялта!", "Напаiў пушкiнскага тэлеграфiста, i пачалi абодва вытвараць, у тым лiку i тэлеграмы пасылаць з адзнакай \"Ялта\"."], "p": 1572}, {"t": "text", "c": ["- Ага... Ага... Ну, добра, добра, - не прамовiў, а быццам праспяваў Рымскi.", "Вочы ў яго засвяцiлiся жоўценькiм святлом.", "У галаве паўстала святочная карцiна ганебнага выгнання Сцяпана з работы.", "Вызваленне!", "Доўгачаканае вызваленне фiндырэктара ад гэтага наслання ў асобе Лiхадзеева!", "А можа, Сцяпан Багданавiч даб'ецца чаго-небудзь i горшага, чым вызваленне... - Падрабязнасцi! - сказаў Рымскi i грукнуў прэс-пап'е па стале."], "p": 1573}, {"t": "text", "c": ["I Варэнуха пачаў расказваць падрабязнасцi.", "Ледзь толькi ён з'явiўся туды, куды быў накiраваны фiндырэктарам, яго адразу сустрэлi i выслухалi ўважлiва.", "Вядома, нi ў кога i думкi не было, што Сцёпа можа быць у Ялце.", "Усе адразу згадзiлiся з меркаваннем Варэнухi, што Лiхадзееў, вядома ж, у пушкiнскай \"Ялце\". - Дзе ён цяпер? - перапынiў адмiнiстратара ўсхваляваны фiндырэктар."], "p": 1575}, {"t": "text", "c": ["- Ну, дзе яму быць, - адказаў з крывой усмешкай адмiнiстратар, натуральна, у выцвярэзнiку."], "p": 1576}, {"t": "text", "c": ["- Ну, ну!", "Во, дзякуй!"], "p": 1577}, {"t": "text", "c": ["А Варэнуха працягваў свой расказ. I чым болей ён расказваў, тым выразней разгортваўся перад фiндырэктарам даўжэзны ланцуг лiхадзееўскага хамства i непатрэбшчыны, i кожнае наступнае звяно ў гэтым ланцугу было горшае за папярэдняе.", "Чаго вартыя былi п'яныя танцы ў абдымку з тэлеграфiстам на траве перад пушкiнскiм тэлеграфам пад нейкi выпадковы валацужны гармонiк!", "А спроба пабiцца з буфетчыкам у самой \"Ялце\"? Раскiдванне зялёнае цыбулi па падлозе ў той жа \"Ялце\".", "Бiццё васьмi бутэлек белага сухога \"Ай-Данiля\". Ламанне лiчыльнiка ў таксi, якое не захацела везцi Сцёпу.", "Пагроза арыштаваць грамадзян, якiя спрабавалi спынiць Сцёпава свiнства.", "Адным словам, проста жах."], "p": 1578}, {"t": "text", "c": ["Сцёпа быў добра вядомы ў тэатральным асяроддзi Масквы, усе ведалi, што гэты чалавек - не падаруначак.", "Але ўсё ж тое, пра што расказваў адмiнiстратар, нават i для Сцёпы было занадта. Ага, занадта... Нават вельмi занадта..."], "p": 1579}, {"t": "text", "c": ["Калючыя вочы Рымскага цераз стол упiлiся ў твар адмiнiстратару, i чым далей той гаварыў, тым больш цямнелi гэтыя вочы.", "Чым жыццёвей i красамоўней рабiлiся ўсе мярзотныя падрабязнасцi, якiмi ўпрыгожваў сваю аповесць адмiнiстратар... тым усё менш верыў расказчыку фiндырэктар.", "Калi ж Варэнуха паведамiў, што Сцёпа гэтак растанцаваўся, што паспрабаваў аказаць супрацiўленне тым, хто па яго прыехаў, каб вярнуць у Маскву, фiндырэктар ужо цвёрда ведаў, што ўсё, пра што расказвае адмiнiстратар, усё - хлусня. Хлусня ад першага да апошняга слова."], "p": 1580}, {"t": "text", "c": ["Варэнуха не ездзiў у Пушкiна, i самога Сцёпы таксама ў Пушкiне не было.", "Не было п'янага тэлеграфiста, не было пабiтага шкла ў карчме. Сцёпу не звязвалi вяроўкаю - нiчога гэтага не было."], "p": 1581}, {"t": "text", "c": ["Як толькi фiндырэктар пераканаўся, што адмiнiстратар яму хлусiць, страх папоўз па ўсiм яго целе, пачынаючы з ног; i двойчы зноў здалося фiндырэктару, што пацягнула ад падлогi гнiлой малярыйнай вiльгаццю.", "Фiндырэктар нi на iмгненне не зводзiў вачэй з адмiнiстратара, якi неяк дзiўна курчыўся ў крэсле, увесь час стараўся заставацца ў блакiтным ценi ад настольнае лямпы i прыкрываўся газетаю ад святла лямпы, якое перашкаджала яму, i думаў толькi пра адно - што ўсё гэта абазначае?", "Чаму гэтак нахабна хлусiць яму ў пустым i маўклiвым будынку адмiнiстратар, якi гэтак позна вярнуўся?", "I ўсведамленне небяспекi, невядомае, але грознае небяспекi, пачало мучыць фiндырэктараву душу.", "Прытварыўшыся, што не заўважае адмiнiстратаравага выкручвання i фокусаў з газетай, фiндырэктар разглядаў яго твар, амаль не слухаў таго, пра што плёў Варэнуха.", "Было яшчэ нешта, што зусiм не паддавалася тлумачэнню, болей, чым невядома нашто выдуманы паклёпнiцкi расказ аб прыгодах у Пушкiне, - гэта перамена i ў паводзiнах адмiнiстратара."], "p": 1582}, {"t": "text", "c": ["Як той нi нацягваў брыль на вочы, каб цень падаў на твар, як нi круцiў газетай, - фiндырэктару ўдалося разглядзець вялiзны сiняк з правага боку на твары ля самага носа.", "Акрамя таго, чырвоненькi звычайна адмiнiстратар быў цяпер хваравiта белы, як мел, а на шыi ў яго ў душную ноч было закручана невядома нашто старэнькае паласатае кашнэ.", "Калi да гэтага дадаць новыя жэсты адмiнiстратара, якiя з'явiлiся ў яго за час адсутнасцi, рэзкую перамену голасу, якi стаў глухi i грубы, зладзеяватасць i баязлiвасць у вачах, - можна было смела сказаць, што Iван Савельевiч Варэнуха змянiўся непазнавальна."], "p": 1583}, {"t": "text", "c": ["Штосьцi яшчэ пякуча турбавала фiндырэктара, але што менавiта, ён не мог зразумець, як нi напружваў гарачую галаву, колькi нi прыглядаўся да Варэнухi.", "Адно ён мог сцвярджаць, што было нешта ненатуральнае ў гэтым адзiнстве адмiнiстратара i добра знаёмага крэсла."], "p": 1584}, {"t": "text", "c": ["- Ну, падужалi ўрэшце, пагрузiлi ў машыну, - гуў Варэнуха, вызiраючы з-за газеты i далонню прыкрываючы сiняк."], "p": 1585}, {"t": "text", "c": ["Рымскi раптам працягнуў руку i, нiбыта машынальна, далонню, перабiраючы пальцамi па стале, нацiснуў на кнопку электрычнага званка i зжахнуўся."], "p": 1586}, {"t": "text", "c": ["У пустым будынку абавязкова быў бы чуваць гучны сiгнал.", "Але гэтага сiгналу не было, а кнопка мёртва ўтапiлася ў дошку стала. Кнопка была мёртвая, званок сапсаваны."], "p": 1587}, {"t": "text", "c": ["Фiндырэктарава хiтрасць была заўважана Варэнухам, якi аж перасмыкнуўся, пры гэтым у яго ў вачах мiльгануў вiдавочны люты агеньчык:"], "p": 1588}, {"t": "text", "c": ["- Ты чаго звонiш?"], "p": 1589}, {"t": "text", "c": ["- Машынальна, - глуха адказаў фiндырэктар, адхапiў руку i, у сваю чаргу, слабым голасам спытаўся: - Што гэта ў цябе на твары? - Машыну занесла на павароце, стукнуўся аб ручку, - адказаў Варэнуха i адвёў вочы."], "p": 1591}, {"t": "text", "c": ["\"Хлусiць!\" - у думках усклiкнуў фiндырэктар. I тут вочы ў яго раптоўна зрабiлiся круглымi i вар'яцкiмi, i ён вылупiўся на спiнку крэсла."], "p": 1592}, {"t": "text", "c": ["Ззаду крэсла, на падлозе, ляжалi два перакрыжаваныя ценi, адзiн гусцейшы, другi слабы, шэры. Выразна была вiдаць на падлозе ценевая спiнка крэсла i яго завостраныя ножкi, але над спiнкаю на падлозе не было ценю ад галавы Варэнухi, гэтак жа, як пад ножкамi не было i ценю ад ног адмiнiстратара."], "p": 1593}, {"t": "text", "c": ["\"Ён не кiдае ценю!\" - адчайна ў думках закрычаў Рымскi. Яго пачало калацiць."], "p": 1594}, {"t": "text", "c": ["Варэнуха па-зладзейску азiрнуўся, высачыў ашалелы позiрк Рымскага за спiнку крэсла i зразумеў, што выкрыты."], "p": 1595}, {"t": "text", "c": ["Ён устаў з крэсла (гэтае ж самае зрабiў i фiндырэктар) i адступiў ад стала, сцiскаючы партфель."], "p": 1596}, {"t": "text", "c": ["- Здагадаўся, пракляты!", "Заўсёды быў змысны, - злосна ўсмiхнуўся i адкрыта ў твар фiндырэктару прамовiў Варэнуха, нечакана адскочыў ад крэсла да дзвярэй i хуценька нацiснуў унiз кнопку ангельскага замка.", "Фiндырэктар адчайна азiрнуўся, адступiў да акна, якое выходзiла ў сад, i ў гэтым акне, залiтым месячным святлом, убачыў прылiплы да шкла твар голае дзявулi i яе голую руку, прасунутую ў фортку, якая старалася адкiнуць нiжнюю зашчапку, а верхняя ўжо была адкiнута."], "p": 1597}, {"t": "text", "c": ["Рымскаму здалося, што святло ў настольнай лямпе патухае i што пiсьмовы стол нахiляецца.", "Рымскага аблiло ледзяной хваляй, але, на шчасце, ён перамог сябе i не ўпаў.", "Астатка сiлы хапiла на тое, каб не крыкнуць, а толькi прашаптаць:"], "p": 1598}, {"t": "text", "c": ["- Дапамажыце..."], "p": 1599}, {"t": "text", "c": ["Варэнуха вартаваў дзверы, падскокваў ля iх, падоўгу павiсаў у паветры i пагойдваўся. Сагнутым пальцам ён пагражаў Рымскаму, шыпеў i чмокаў, падмiргваў дзявулi ў акне."], "p": 1600}, {"t": "text", "c": ["Тая заспяшалася, усунула рыжую галаву ў фортку, як магла працягнула руку, пазногцямi пачала драпаць за нiжнюю зашчапку i трэсцi за раму.", "Рука яе пачала расцягвацца, нiбы гумавая, пакрылася трупнай зеленню.", "Нарэшце зялёныя пальцы дасталi да зашчапкi, адкiнулi яе, i рама пачала адчыняцца. Рымскi слаба ўскрыкнуў, прысланiўся да сцяны i выставiў перад сабой партфель, нiбы шчыт.", "Ён зразумеў, што прыйшла яго пагiбель..."], "p": 1601}, {"t": "text", "c": ["Рама шырока адчынiлася, але замест начной свежасцi i лiпавага водару ў пакой уварваўся пах пограбу.", "Нябожчыца ступiла на падаконнiк. Рымскi добра бачыў гнiлыя плямы ў яе на грудзях."], "p": 1602}, {"t": "text", "c": ["I ў гэты час радасны нечаканы пеўняў крык даляцеў з саду, з той нiзенькай будынiны за цiрам, дзе трымалi птушак, якiя ўдзельнiчалi ў праграмах.", "Гарласты дрэсiраваны певень трубiў, абвяшчаў, што на Маскву з усходу iдзе свiтанне."], "p": 1603}, {"t": "text", "c": ["Дзiкая лютасць скрывiла твар дзявулi, яна хрыпла вылаялася, а Варэнуха ля дзвярэй завiшчаў i ўпаў з паветра на падлогу."], "p": 1604}, {"t": "text", "c": ["Пеўнеў крык паўтарыўся, дзявуля кляцнула зубамi, i рыжыя валасы яе ўсталi дыбам.", "З трэцiм крыкам пеўня яна завярнулася i вылецела вон. I следам за ёй падскочыў, выцягнуўся ў паветры, нiбы лятучы купiдон, паволi выплыў у акно цераз пiсьмовы стол i Варэнуха."], "p": 1605}, {"t": "text", "c": ["Белы, як снег, без адзiнага чорнага валаска стары, якi яшчэ нядаўна быў Рымскiм, падбег да дзвярэй, пстрыкнуў кнопкай, адчынiў дзверы i кiнуўся бегчы па калiдоры.", "Ля павароту лесвiцы ён, стогнучы ад жаху, намацаў выключальнiк, i лесвiца асвятлiлася.", "На лесвiцы стары ўпаў, таму што яму здалося, што на яго зверху мякка абрынуўся Варэнуха."], "p": 1606}, {"t": "text", "c": ["Калi збег унiз, Рымскi ўгледзеў дзяжурнага, якi заснуў ля касы ў вестыбюлi.", "На пальчыках Рымскi пракраўся паўз яго i выскачыў праз парадныя дзверы.", "На вулiцы стала крыху лягчэй.", "Ён настолькi ачомаўся, што, хапаючыся за галаву, здагадаўся, што капялюш яго застаўся ў кабiнеце."], "p": 1607}, {"t": "text", "c": ["Зразумела, што па яго ён не вярнуўся, а задыхаючыся пабег цераз шырокую вулiцу на супрацьлеглы рог ля кiнатэатра, каля якога вiдаць быў цьмяны чырвоны агеньчык.", "Праз хвiлiну ён быў ля яго. Нiхто не паспеў перахапiць машыну."], "p": 1608}, {"t": "text", "c": ["- Да ленiнградскага кур'ерскага, дам гасьцiнца, - цяжка дыхаючы i трымаючыся за сэрца, прамовiў стары."], "p": 1609}, {"t": "text", "c": ["- У гараж еду, - з нянавiсцю адказаў шафёр i адвярнуўся."], "p": 1610}, {"t": "text", "c": ["Тады Рымскi расшпiлiў партфель, дастаў адтуль пяцьдзесят рублёў i падаў iх праз адчыненае пярэдняе акно шафёру."], "p": 1611}, {"t": "text", "c": ["Праз некалькi секунд машына брыньчала i, як вiхор, iмчала па Садовым кальцы.", "Пасажыра падкiдвала на сядзеннi, i ў асколку люстэрка, якое вiсела перад шафёрам, Рымскi бачыў то радасныя шафёравы вочы, то ашалелыя свае."], "p": 1612}, {"t": "text", "c": ["Як толькi выскачыў з машыны перад будынкам вакзала, Рымскi крыкнуў першаму чалавеку ў белым фартуху i з бляхай: - Першую катэгорыю, адзiн, трыццаць дам, - ён камякамi даставаў з партфеля чырвонцы, - няма першай - другую, калi няма - бяры жорсткi."], "p": 1614}, {"t": "text", "c": ["Чалавек з бляхай аглядваўся на асветлены гадзiннiк, рваў з рук у Рымскага чырвонцы."], "p": 1615}, {"t": "text", "c": ["Праз пяць хвiлiн з-пад шклянога купала вакзала знiк кур'ерскi i прапаў у цемры. З iм разам знiк i Рымскi."], "p": 1616}]}