{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 29", "p": 3665}, {"t": "h2", "c": "Лёс Майстра і Маргарыты вызначаны", "p": 3666}, {"t": "text", "c": ["Перад заходам сонца высока над горадам на мураванай тэрасе аднаго з сама прыгожых у Маскве будынкаў, пабудаванага амаль паўтары тысячы гадоў назад, знаходзiлiся двое: Воланд i Азазела.", "Iх не было вiдаць знiзу, з вулiцы, бо iх засланяла ад чужога вока балюстрада з гiпсавымi вазамi i гiпсавымi кветкамi.", "А iм горад быў вiдаць увесь да краёў."], "p": 3595}, {"t": "text", "c": ["Воланд сядзеў на складной табурэтцы, апрануты ў сваю чорную сутану. Яго доўгая шырокая шпага была ўваткнута мiж дзвюх плiт тэрасы вертыкальна, так што атрымаўся сонечны гадзiннiк.", "Цень ад шпагi няўмольна доўжыўся, падпаўзаў да чорных туфляў на нагах у сатаны.", "Воланд падпёр востры падбародак кулаком, сагнуўся на табурэтцы, падклаў адну нагу пад сябе i неадрыўна глядзеў на неабдымнае зборышча палацаў, вялiзных дамоў i маленькiх, асуджаных на знос будынiн.", "Азазела быў не ў сучасным уборы, без пiнжака, кацялка, лакiраваных туфляў; апрануты ў чорнае, як i Воланд, ён нерухома стаяў непадалёку ад свайго валадара, гэтак, як i ён, не адводзiў вачэй ад горада."], "p": 3596}, {"t": "text", "c": ["Воланд загаварыў:"], "p": 3597}, {"t": "text", "c": ["- Якi цiкавы горад, цi не праўда?"], "p": 3598}, {"t": "text", "c": ["Азазела паварушыўся i адказаў з павагаю: - Месiр, мне болей падабаецца Рым."], "p": 3600}, {"t": "text", "c": ["- Ну, гэта ў каго якi густ, - адказаў Воланд. Праз нейкi час зноў пачуўся яго голас: - А чаго гэты дым там на бульвары?"], "p": 3603}, {"t": "text", "c": ["- Гэта гарыць Грыбаедаў, - адказаў Азазела."], "p": 3604}, {"t": "text", "c": ["- Трэба думаць, што гэтая неразлучная парачка Кароўеў i Бегемот пабылi там?"], "p": 3605}, {"t": "text", "c": ["- У гэтым няма нiякага сумнення, месiр."], "p": 3606}, {"t": "text", "c": ["Зноў настала маўчанне, абодва з тэрасы глядзелi, як у вокнах, якiя выходзiлi на захад, на верхнiх паверхах успыхвала адлюстраванне разламанага сонца.", "Воландава вока гарэла гэтаксама, як адно з вокнаў, што выходзiла на захад, хаця Воланд сядзеў плячыма да сонца."], "p": 3607}, {"t": "text", "c": ["Але тут штосьцi прымусiла Воланда завярнуцца ад горада i звярнуць увагу на круглую вежу, якая была ў яго за плячыма на даху.", "Са сцяны яе выйшаў абарваны, выпацканы ў глiну пануры чалавек у хiтоне, у самаробных сандалях, чорнабароды."], "p": 3608}, {"t": "text", "c": ["- Во! - усклiкнуў Воланд i насмешлiва паглядзеў на прышэльца. - Меней за ўсё можна было чакаць цябе тут!", "Ты чаго з'явiўся незапрошаны, але чаканы госць?"], "p": 3609}, {"t": "text", "c": ["- Я да цябе, дух зла i валадар ценяў, - адказаў прышэлец i з-пад iлба варожа паглядзеў на Воланда."], "p": 3610}, {"t": "text", "c": ["- Калi ты да мяне, то чаму не вiтаешся, былы зборшчык падаткаў? загаварыў Воланд."], "p": 3611}, {"t": "text", "c": ["- Таму што я не хачу, каб табе здаровiлася, - з выклiкам адказаў прышэлец."], "p": 3612}, {"t": "text", "c": ["- Табе з гэтым давядзецца змiрыцца, - запярэчыў Воланд, i ўсмешка скрывiла яго рот, - не ўспеў ты з'явiцца, як ужо ляпнуў глупства, i я табе скажу, у чым яно, - у тваёй iнтанацыi.", "Ты гаворыш гэтак, быццам не прызнаеш ценяў, а таксама зла.", "А ты, будзь ласкавы, падумай, што рабiла б тваё дабро, каб не было зла, i як бы выглядала зямля, каб з яе знiклi ценi?", "Ценi атрымлiваюцца ад прадметаў i ад людзей.", "Вось цень ад маёй шпагi.", "Але бываюць ценi ад дрэў i ад жывых iстот. Цi не хочаш ты абадраць увесь зямны шар, знесцi з яго ўсе дрэвы i ўсё жывое з-за твае фантазii мець голы свет?", "Ты дурны."], "p": 3613}, {"t": "text", "c": ["- Я не буду з табой спрачацца, стары сафiст, - адказаў Левiй Мацей."], "p": 3614}, {"t": "text", "c": ["- Ты i не можаш са мной спрачацца, таму што я сказаў ужо: ты дурны, адказаў Воланд i спытаўся: - Ну, гавары коратка, не стамляй мяне, чаго ты хочаш?"], "p": 3615}, {"t": "text", "c": ["- Ён прыслаў мяне."], "p": 3616}, {"t": "text", "c": ["- Што ён загадаў перадаць табе, раб?"], "p": 3617}, {"t": "text", "c": ["- Я не раб, - яшчэ больш зазлаваў Левiй Мацей, - я яго вучань."], "p": 3618}, {"t": "text", "c": ["- Мы гаворым з табою на розных мовах, як заўсёды, - адазваўся Воланд, але рэчы, пра якiя мы гаворым, ад гэтага не мяняюцца.", "Ну?.."], "p": 3619}, {"t": "text", "c": ["- Ён прачытаў створанае майстрам, - загаварыў Левiй Мацей, - i прасiў цябе, каб ты забраў з сабою майстра i ўзнагародзiў яго спакоем.", "Няўжо табе гэта цяжка зрабiць, дух зла?"], "p": 3620}, {"t": "text", "c": ["- Мне нiчога не цяжка зрабiць, - адказаў Воланд, - i табе гэта добра вядома. - Ён памаўчаў i дадаў: - А чаму ж вы не бераце яго да сябе, да святла?"], "p": 3621}, {"t": "text", "c": ["- Ён не заслужыў святла, ён заслужыў спакой, - журботным голасам сказаў Левiй."], "p": 3622}, {"t": "text", "c": ["- Перадай, што будзе зроблена, - адказаў Воланд i дадаў, пры гэтым вока яго загарэлася: - I пакiнь мяне тэрмiнова."], "p": 3623}, {"t": "text", "c": ["- Ён просiць, каб тую, што кахала яго i пакутавала з-за яго, вы забралi таксама, - упершыню Левiй паглядзеў на Воланда ўмольна."], "p": 3624}, {"t": "text", "c": ["- Без цябе мы нiяк не здагадалiся б пра гэта.", "Iдзi."], "p": 3625}, {"t": "text", "c": ["Левiй Мацей знiк адразу пасля гэтага, а Воланд паклiкаў Азазелу i загадаў:"], "p": 3626}, {"t": "text", "c": ["- Ляцi да iх i ўсё ўладзь."], "p": 3627}, {"t": "text", "c": ["Азазела пакiнуў тэрасу, i Воланд застаўся адзiн. Аднак быць яму аднаму доўга не давялося.", "Пачуўся тупат па плiтах на тэрасе i ажыўленая гаворка, i перад Воландам з'явiлiся Кароўеў i Бегемот.", "Цяпер прымуса ў таўстуна не было, нагружаны ён быў iншымi прадметамi. Пад пахаю ў яго быў невялiкi пейзажык у залатой раме, на руцэ вiсеў кухарскi, напалову згарэлы халат, а ў другой руцэ ён трымаў цэлую сёмгу са скураю i хвастом.", "Ад Кароўева i Бегемота патыхала гарэлым, Бегемотава морда была ў сажы, а шапачка напалову абгарэла."], "p": 3628}, {"t": "text", "c": ["- Салют, месiр! - крыкнула неўгамонная парачка, i Бегемот замахаў сёмгаю."], "p": 3629}, {"t": "text", "c": ["- Якiя прыгажуны, - сказаў Воланд."], "p": 3630}, {"t": "text", "c": ["- Месiр, уяўляеце, мяне палiчылi марадзёрам, - радасна i ўзбуджана закрычаў Бегемот."], "p": 3631}, {"t": "text", "c": ["- Калi меркаваць па прынесеным табою, - адказаў Воланд i паглядзеў на ландшафцiк, - ты i ёсць марадзёр."], "p": 3632}, {"t": "text", "c": ["- Паверце, месiр... - пачаў задушэўна Бегемот."], "p": 3633}, {"t": "text", "c": ["- Не паверу, - коратка адказаў Воланд."], "p": 3634}, {"t": "text", "c": ["- Месiр, клянуся, я гераiчна спрабаваў выратаваць што толькi можна было, i вось ўсё, што ўдалося адваяваць."], "p": 3635}, {"t": "text", "c": ["- Ты лепш скажы, чаму загарэўся Грыбаедаў? - спытаўся Воланд."], "p": 3636}, {"t": "text", "c": ["Абодва, Кароўеў i Бегемот, развялi рукамi, паднялi вочы ў неба, а Бегемот закрычаў:"], "p": 3637}, {"t": "text", "c": ["- Не разумею!", "Сядзелi мiрна, зусiм цiха, абедалi..."], "p": 3638}, {"t": "text", "c": ["- I раптам - трах, трах! - падхапiў Кароўеў. - Стрэлы!", "Ашалелыя ад страху, мы з Бегемотам кiнулiся ўцякаць на бульвар, даганялы следам, мы кiнулiся ў Цiмiразеўку!.."], "p": 3639}, {"t": "text", "c": ["- Але адчуванне абавязку, - умяшаўся Бегемот, - перамагло наш брыдкi страх, i мы вярнулiся."], "p": 3640}, {"t": "text", "c": ["- Дык вы вярнулiся? - сказаў Воланд. - Ну, вядома, тады будынак згарэў ушчэнт."], "p": 3641}, {"t": "text", "c": ["- Ушчэнт! - горка пацвердзiў Кароўеў. - Гэта значыць зусiм ушчэнт, месiр, як вы i сказалi.", "Адны галавешкi."], "p": 3642}, {"t": "text", "c": ["- Я накiраваўся, - расказваў Бегемот, - у зал паседжанняў, гэта той, што з калонамi, месiр, спадзяваўся выцягнуць што-небудзь каштоўнае.", "Ах, месiр, мая жонка, калi б яна толькi была ў мяне, яна дваццаць разоў рызыкавала б застацца ўдавою!", "Але, на шчасце, я нежанаты, i скажу вам шчыра - шчаслiвы, што не жанаты.", "Ах, месiр, хiба можна прамяняць халасцяцкую волю на цяжкае ярмо!"], "p": 3643}, {"t": "text", "c": ["- Зноў глупства мелеш, - сказаў Воланд."], "p": 3644}, {"t": "text", "c": ["- Слухаюся i працягваю, - адказаў той, - ага, вось ландшафцiк.", "Болей нiчога нельга было ўзяць, полымя шуганула мне ў твар.", "Я пабег у каморку, выратаваў сёмгу.", "Пабег на кухню, выратаваў халат.", "Я лiчу, месiр, што зрабiў усё, што толькi мог, i не разумею, чаму ў вас гэтакi скептычны твар."], "p": 3645}, {"t": "text", "c": ["- А што рабiў Кароўеў у гэты час, калi ты марадзёрнiчаў? - спытаў Воланд."], "p": 3646}, {"t": "text", "c": ["- Я дапамагаў пажарнiкам, месiр, - адказаў Кароўеў i паказаў на парваныя штаны."], "p": 3647}, {"t": "text", "c": ["- Ну, калi гэтак, то давядзецца будаваць новы будынак."], "p": 3648}, {"t": "text", "c": ["- Ён будзе пабудаваны, месiр, - адазваўся Кароўеў, - запэўнiваю вас."], "p": 3649}, {"t": "text", "c": ["- Што ж, застаецца толькi пажадаць, каб ён быў лепшы, чым стары, заўважыў Воланд."], "p": 3650}, {"t": "text", "c": ["- Гэтак яно i будзе, месiр, - сказаў Кароўеў."], "p": 3651}, {"t": "text", "c": ["- Вы мне паверце, - дадаў кот, - я сама сапраўдны прарок."], "p": 3652}, {"t": "text", "c": ["- Нарэшце мы вярнулiся, месiр, - дакладваў Кароўеў, - i чакаем вашых загадаў..."], "p": 3653}, {"t": "text", "c": ["Воланд устаў са свае табурэткi, падышоў да балюстрады i доўга маўчаў, адзiн, завярнуўшыся плячыма да свае свiты, глядзеў удалячынь.", "Потым адышоў ад краю, зноў сеў на табурэтку i сказаў:"], "p": 3654}, {"t": "text", "c": ["- Загадаў нiякiх не будзе - вы выканалi ўсё, што змаглi, i больш пакуль што мне вашы паслугi не патрэбны.", "Можаце адпачываць.", "Зараз прыйдзе навальнiца, апошняя навальнiца, яна скончыць усё, што трэба скончыць, i мы рушым у дарогу."], "p": 3655}, {"t": "text", "c": ["- Вельмi добра, месiр, - адказалi абодва гаеры i знiклi дзесьцi за круглаю цэнтральнаю вежаю, якая размяшчалася пасярод тэрасы."], "p": 3656}, {"t": "text", "c": ["Навальнiца, пра якую гаварыў Воланд, ужо збiралася над небакраем.", "Чорная хмара ўстала на захадзе i да палавiны адрэзала сонца. Потым яна накрыла яго цалкам.", "На тэрасе пасвяжэла. Яшчэ праз нейкi час зрабiлася цёмна."], "p": 3657}, {"t": "text", "c": ["Гэтая цемра, якая насунулася з захаду, накрыла вялiзны горад.", "Знiклi масты, палацы.", "Усё знiкла, быццам гэтага нiколi i не было на свеце.", "Па ўсiм небе прабегла вогненная нiтка. Потым горад скалануўся ад удару.", "Удар паўтарыўся, i пачалася навальнiца. Воланда не стала бачна ў iмжы."], "p": 3658}]}