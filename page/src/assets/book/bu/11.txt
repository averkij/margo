{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 11", "p": 1169}, {"t": "h2", "c": "Іванава раздвоенасць", "p": 1170}, {"t": "text", "c": ["Бор на супрацьлеглым беразе рэчкi, яшчэ гадзiну таму асветлены травеньскiм сонцам, пацямнеў, размазаўся i растварыўся."], "p": 1159}, {"t": "text", "c": ["Вада суцэльнай сцяной стаяла за акном.", "У небе адзiн за адным успыхвалi пiсягi, неба трэскалася, пакой хворага залiвала дрыготкае страшнае святло."], "p": 1160}, {"t": "text", "c": ["Iван цiха плакаў, седзячы на ложку i гледзячы на каламутную рэчку, якая кiпела бурбалкамi.", "Пры кожным грамавым удары ён жаласлiва ўскрыкваў i закрываў твар рукамi.", "Спiсаныя Iванам папяровыя лiсткi валялiся на падлозе, iх здзьмула ветрам, якi ўварваўся ў пакой у самым пачатку навальнiцы."], "p": 1161}, {"t": "text", "c": ["Спробы паэта напiсаць заяву наконт страшнага кансультанта нiчога не далi.", "Як толькi Iван атрымаў ад тоўстае фельчарыцы, якую звалi Праскоўя Фёдараўна, агрызак алоўка i паперу, ён дзелавiта пацёр рукi i прымасцiўся да столiка.", "Пачаў даволi жыва:"], "p": 1162}, {"t": "text", "c": ["\"У мiлiцыю.", "Сябры МАССАЛIТа Iвана Мiкалаевiча Бяздомнага. Заява. Учора вечарам я прыйшоў з нябожчыкам М.А.Берлiёзам на Патрыярхавыя сажалкi...\"", "I адразу ж паэт заблытаўся, найперш з-за слова \"нябожчык\". З самага пачатку атрымлiвалася нейкая недарэчнасць: як гэта - прыйшоў з нябожчыкам?", "Нябожчыкi не ходзяць!", "Сапраўды падумаюць, што вар'ят!"], "p": 1163}, {"t": "text", "c": ["Падумаў пра гэта i пачаў папраўляць напiсанае. Атрымалася наступнае: \"...з М.А.Берлiёзам, потым нябожчыкам...\" I гэта не задаволiла аўтара.", "Давялося прыдумляць трэцюю рэдакцыю, а тая аказалася яшчэ горшая за першыя дзве: \"...Берлiёзам, якi трапiў пад трамвай...\" - а тут яшчэ прыплёўся гэты нiкому не вядомы кампазiтар - цёзка па прозвiшчы, i давялося дапiсваць: \"...не кампазiтарам...\"", "Напакутаваўся з гэтымi двума Берлiёзамi, закрэслiў усё i вырашыў пачаць з нечага вельмi моцнага, што адразу прыцягнула б увагу чытача, i напiсаў, што кот садзiўся ў трамвай, а потым вярнуўся да эпiзода з адрэзанай галавой.", "Галава i прароцтва кансультантава навялi на думку пра Понцiя Пiлата, а дзеля большай пераконанасцi Iван вырашыў увесь расказ пра пракуратара напiсаць з самага пачатку, калi той у белым плашчы з крывавым падбоем зайшоў у каланаду Iрадавага палаца."], "p": 1164}, {"t": "text", "c": ["Iван працаваў засяроджана, крэслiў напiсанае i ўстаўляў новыя словы i нават спрабаваў намаляваць Понцiя Пiлата, а потым i ката на заднiх лапах.", "Але i малюнак не дапамог, i чым далей - усё больш блытанай i незразумелай рабiлася паэтава заява."], "p": 1165}, {"t": "text", "c": ["На той час, як здалёк з'явiлася злавесная хмара з дымнымi краямi, накрыла бор i падзьмуў вецер, Iван адчуў, што знясiлеў, што заяву яму не адолець, не стаў збiраць рассыпаныя лiсткi, а цiха i горка заплакаў."], "p": 1166}, {"t": "text", "c": ["Дабрадушная фельчарыца Праскоўя Фёдараўна наведала паэта ў час навальнiцы, устрывожылася, калi ўбачыла, што ён плача, зашморгнула на акне штору, каб маланка не палохала хворага, паперкi сабрала з падлогi i з iмi пабегла да доктара."], "p": 1167}, {"t": "text", "c": ["Той адразу ж прыйшоў, зрабiў укол Iвану ў руку, пераканаў Iвана, што той болей плакаць не будзе, што цяпер нiчога не здарыцца, што ўсё пройдзе, зменiцца i ўсё забудзецца."], "p": 1168}, {"t": "text", "c": ["Доктар сказаў праўду.", "Хутка зарэчны бор стаў ранейшым. У iм вiдаць было кожнае дрэва пад небам, якое ачысцiлася да поўнага блакiту, а рэчка супакоiлася.", "Нуда пачала адступацца ад Iвана адразу ж пасля ўколу, i цяпер паэт ляжаў спакойна i глядзеў на вясёлку, якая выгнулася ў небе."], "p": 1169}, {"t": "text", "c": ["Гэтак працягвалася да вечара, i ён нават не заўважыў, як растала вясёлка i як засумавала i злiняла неба, як пачарнеў бор."], "p": 1170}, {"t": "text", "c": ["Iван выпiў гарачага малака, прылёг i сам здзiвiўся з таго, як змянiлiся яго думкi.", "Неяк падабрэў у памяцi пракляты д'ябальскi кот, не палохала болей адрэзаная галава, i, адрынуўшы яе, пачаў раздумваць Iван пра тое, што на самай справе нядрэнна i ў бальнiцы, што Стравiнскi разумны i знакамiты i што быць у яго надзвычай проста i прыемна.", "I вечаровае паветра прыемнае i свежае пасля навальнiцы."], "p": 1171}, {"t": "text", "c": ["Журботны дом засынаў.", "У цiхiм калiдоры матавыя белыя лямпачкi патухалi, i замест iх адпаведна раскладу запальвалiся слабенькiя блакiтныя начнiкi, i ўсё радзей за дзвярыма чулiся асцярожныя крокi фельчарыц на гумавых дыванках у калiдорах."], "p": 1172}, {"t": "text", "c": ["Цяпер Iван у салодкай млявасцi ляжаў i пазiраў то на лямпачку пад абажурам, якая разлiвала з-пад столi мяккае святло, то на поўню, якая выходзiла з-за чорнага бору, i гаварыў сам з сабою."], "p": 1173}, {"t": "text", "c": ["- Чаму, урэшце, я гэтак хвалююся, што Берлiёз трапiў пад трамвай? разважаў паэт.", "- Урэшце, ну яго ў балота!", "Хто я на самай справе, кум яму цi сват?", "Калi як след пракруцiць гэтае пытанне, атрымлiваецца, што я, па сутнасцi, i не ведаў як след нябожчыка.", "Сапраўды, што мне пра яго вядома?", "Ды нiчога, акрамя таго, што ён быў лысы i гаварун жахлiвы.", "А потым, грамадзяне, працягваў сваю прамову Iван i звяртаўся да некага невядомага, - разбяромся вось у чым: чаго гэта я, растлумачце, уз'еўся на гэтага загадкавага кансультанта, мага i прафесара з пустым чорным вокам?", "Нашто ўся гэтая недарэчная пагоня за iм у споднiм i са свечкаю ў руках, а потым i ўся дзiкая сцэна ў рэстарацыi?"], "p": 1174}, {"t": "text", "c": ["- Ну-ну-ну, - раптам сурова сказаў нехта, але не ў iм самiм, а быццам на вуха, ранейшы Iван новаму Iвану, - пра тое, што адрэжуць Берлiёзу галаву, ён ведаў загадзя?", "Як тут не хвалявацца?"], "p": 1175}, {"t": "text", "c": ["- Пра што тут, таварышы, гаворка! - пярэчыў новы Iван ранейшаму Iвану.", "Нешта нячыстае тут, гэта i дзiцяцi зразумела. Гэта асоба незвычайная i таямнiчая на ўсе сто.", "Але ж гэта i сама цiкавае!", "Чалавек асабiста быў знаёмы з Понцiем Пiлатам, што яшчэ цiкавейшае вам патрэбна?", "I замест таго каб падымаць недарэчны гвалт на Патрыярхавых, цi не лепей было б ветлiва распытацца пра тое, што далей было з Понцiем Пiлатам i гэтым арыштаваным Га-Ноцры?"], "p": 1176}, {"t": "text", "c": ["А я д'ябал яго ведае што ўсчаў!", "Падумаеш - вялiкае здарэнне - рэдактара часопiса зарэзала!", "Ды што, з-за гэтага часопiс закрыецца, цi што?", "Што рабiць: чалавек смяротны, i, як справядлiва было сказана, смерць заўсёды раптоўная.", "Ну, царства яму нябеснае!", "Ну, будзе другi рэдактар i нават, магчыма, яшчэ большы гаварун за папярэдняга."], "p": 1177}, {"t": "text", "c": ["Пасля сну Iван новы з'едлiва спытаўся ў старога Iвана:"], "p": 1178}, {"t": "text", "c": ["- I хто ж тады я выходзiць?"], "p": 1179}, {"t": "text", "c": ["- Дурань! - выразна прамовiў недзе бас, якi не належаў нiводнаму з Iванаў i вельмi ж быў падобны на кансультантаў."], "p": 1180}, {"t": "text", "c": ["Iван чамусьцi не пакрыўдзiўся з-за \"дурня\", гэта яго нават прыемна ўразiла, усмiхнуўся спрасонку i зацiх.", "Сон падкрадваўся да Iвана, i ўжо прымроiлася яму i пальма на слановай назе, i кот прайшоў паблiзу - не страшны, а вясёлы, адным словам, вось-вось накрые сон Iвана, як раптам рашотка паехала ўбок без адзiнага гуку, i на балконе ўзнiкла таямнiчая постаць, якая хавалася ад месячнага святла, i пакiвала Iвану пальцам."], "p": 1181}, {"t": "text", "c": ["Iван зусiм не спалохаўся, прыўстаў на ложку i ўбачыў, што на балконе знаходзiцца мужчына. I гэты мужчына прытулiў палец да губ i прашаптаў:"], "p": 1182}, {"t": "text", "c": ["- Цiха!"], "p": 1183}]}