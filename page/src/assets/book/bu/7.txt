{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 7", "p": 735}, {"t": "h2", "c": "Нячыстая кватэра", "p": 736}, {"t": "text", "c": ["Калi б на наступную ранiцу Сцёпу Лiхадзееву сказалi такое: \"Сцёпа! Цябе расстраляюць, калi ты зараз жа не ўстанеш!\" Сцёпа адказаў бы ледзь чутным голасам: \"Расстрэльвайце, рабiце са мною што хочаце, але я не ўстану\"."], "p": 723}, {"t": "text", "c": ["Не тое што ўстаць, - яму здавалася, што ён нават вочы не можа расплюшчыць, таму што калi ён гэта зробiць, блiсне маланка i галаву адразу ж разнясе на кавалкi.", "У гэтай галаве гудзеў цяжкi звон, мiж вочнымi яблыкамi i заплюшчанымi павекамi плылi карычневыя плямы з вогненна-зялёнымi абадкамi, у дадатак да ўсяго нудзiла i чамусьцi здавалася, што нуджэнне гэтае звязана з гукамi нейкага назойлiвага патэфона."], "p": 724}, {"t": "text", "c": ["Сцёпа стараўся нешта ўспомнiць, але памяталася толькi адно - што, здаецца, учора i невядома дзе ён стаяў з сурвэткаю ў руцэ i намагаўся пацалаваць руку нейкай панi i адначасна абяцаў ёй, што назаўтра, роўна апоўднi, ён прыйдзе да яе ў госцi.", "Панi адмаўлялася ад гэтага, гаварыла: \"Не, не, мяне не будзе дома!\" - Сцёпа ўпарта настойваў на сваiм: \"А я вось вазьму i прыйду!\"", "Нi якая гэта была панi, нi колькi зараз гадзiн, нi якая дата i якi месяц Сцёпа зусiм не ведаў i, што горш за ўсё, нават не мог зразумець, дзе ён знаходзiцца.", "Ён пастараўся высветлiць хаця б гэта i таму разляпiў сонныя павекi левага вока.", "У прыцемку нешта цьмяна блiшчала. Сцёпа нарэшце пазнаў, што гэта трумо, i зразумеў, што ён ляжыць дома на ложку тварам угору, гэта значыць на былым ювелiршыным ложку, у спальнi.", "Тут яму гэтак ударыла ў галаву, што ён заплюшчыў вочы i застагнаў. Растлумачым: Сцёпа Лiхадзееў, дырэктар тэатра Вар'етэ, ачуняў ранiцай на сваёй кватэры, якую займаў папалам з нябожчыкам Берлiёзам, у вялiкiм шасцiпавярховым доме, утульна размешчаным на Садовай вулiцы."], "p": 726}, {"t": "text", "c": ["Трэба сказаць, што кватэра гэтая - No 50 - даўно ўжо карысталася калi не дрэннаю, то ў крайнiм выпадку дзiўнаю рэпутацыяй.", "Яшчэ два гады назад валодала ёю ўдава ювелiра дэ Фужэрэ. Ганна Францаўна Фужэрэ, пяцiдзесяцiгадовая, паважная i вельмi дзелавая панi, тры пакоi з пяцi здавала жыльцам: аднаму, здаецца, прозвiшча якога было Беламут, i другому - з забытым прозвiшчам. I вось два гады, як пачалiся ў кватэры незразумелыя здарэннi: з гэтае кватэры людзi пачалi знiкаць бясследна."], "p": 728}, {"t": "text", "c": ["Аднойчы ў выхадны дзень з'явiўся на кватэру мiлiцыянер, выклiкаў у пярэднi пакой другога жыльца (прозвiшча якога забылася) i сказаў, што таго запрашаюць на хвiлiнку зайсцi ў аддзел i там распiсацца.", "Жылец наказаў Анфiсе, адданай i даўняй служанцы Ганны Францаўны, сказаць, калi яму будуць тэлефанаваць, што ён вернецца праз дзесяць хвiлiн, i пайшоў разам з ветлiвым мiлiцыянерам у белых пальчатках.", "Але не вярнуўся ён не толькi праз дзесяць хвiлiн, а наогул нiколi не вярнуўся. Сама дзiўнае з усяго, што з iм разам, мабыць, знiк i мiлiцыянер."], "p": 729}, {"t": "text", "c": ["Набожная, а дакладней, забабонная Анфiса адкрыта сказала засмучанай Ганне Францаўне, што гэта чары i што яна добра ведае, хто павалок i жыльца i мiлiцыянера, толькi на ноч гаварыць не хоча.", "Ну, а чарам варта толькi пачацца, i тады iх нiяк не спынiш.", "Другi жылец знiк, памятаецца, у панядзелак, а ў сераду быццам скрозь зямлю правалiўся i Беламут, праўда, пры iншых акалiчнасцях.", "Ранiцай па яго, як i звычайна, заехала машына, каб завезцi на службу, i завезла, але назад нiкога не прывезла i сама больш не вярнулася."], "p": 730}, {"t": "text", "c": ["Гора i жах панi Беламут нельга было апiсаць. Але i адно i другое цягнулася нядоўга. У тую ж ноч, калi Ганна Францаўна вярнулася з Анфiсаю з лецiшча, на якое чамусьцi тэрмiнова паехала, не заспелi ўжо грамадзянкi Беламут у кватэры.", "Але гэтага аказалася мала: дзверы абодвух пакояў, якiя займалi Беламуты, былi апячатанымi."], "p": 731}, {"t": "text", "c": ["Сяк-так прамiнула два днi.", "На трэцi дзень Ганна Францаўна, якая пакутавала ад бяссоння, зноў паспешна паехала на лецiшча... Цi трэба казаць, што адтуль яна не вярнулася?"], "p": 732}, {"t": "text", "c": ["Анфiса, якая засталася адна, наплакаўшыся ўволю, легла спаць а другой гадзiне ночы.", "Што з ёю было далей - невядома, але расказвалi жыльцы з iншых кватэр, што быццам бы ў No 50 усю ноч чуваць былi нейкiя стукi i быццам бы да ранiцы ў вокнах гарэла святло.", "Ранiцай высветлiлася, што няма i Анфiсы!"], "p": 733}, {"t": "text", "c": ["Пра тых, хто знiк з праклятай кватэры, доўга ў доме расказвалi розныя легенды накшталт такiх, напрыклад, што гэтая сухенькая i набожная Анфiса быццам бы насiла на сваiх высахлых грудзях у замшавым мяшочку дваццаць пяць вялiкiх брыльянтаў, якiя належалi Ганне Францаўне.", "Што быццам бы на тым лецiшчы, куды тэрмiнова ездзiла Ганна Францаўна, выявiлiся незлiчоныя скарбы ў выглядзе тых самых брыльянтаў i залатых манет царскае чаканкi...", "I шмат iншага, гаварылi.", "Але чаго не ведаем, за тое не ручаемся."], "p": 734}, {"t": "text", "c": ["Як бы яно не было, а кватэра прастаяла пустая i апячатаная толькi тыдзень, а потым у яе ўсялiлiся - нябожчык Берлiёз з жонкаю i гэты самы Сцёпа таксама з жонкаю.", "Зусiм натуральна, што як толькi яны трапiлi ў праклятую кватэру, i ў iх пачалося чортведама што. А менавiта, на працягу аднаго месяца прапалi абедзве жонкi. Але гэтыя не бясследна.", "Пра Берлiёзаву гаварылi, што яе быццам бы бачылi ў Харкаве з нейкiм балетмайстрам, а жонка Сцёпы нiбы знайшлася на Божадомцы, дзе, як балбаталi, дырэктар Вар'етэ, дзякуючы сваiм бясконцым знаёмым, умудрыўся здабыць ёй кватэру, але з адной толькi ўмоваю, каб i духу яе не было на Садовай... I вось Сцёпа застагнаў.", "Ён хацеў паклiкаць хатнюю работнiцу Груню i запатрабаваць у яе пiрамiдон, але паспеў здагадацца, што гэта глупства, што нiякага пiрамiдону ў Грунi няма.", "Паспрабаваў паклiкаць на дапамогу Берлiёза, двойчы прастагнаў: \"Мiша... Мiша...\", але, як разумееце самi, не атрымаў адказу.", "У кватэры панавала поўная цiшыня."], "p": 736}, {"t": "text", "c": ["Паварушыў пальцамi на нагах, здагадаўся, што ляжыць у шкарпэтках, дрыжачаю рукою правёў па бядры, каб вызначыць, у штанах цi без штаноў, i не вызначыў. Нарэшце, пакiнуты ўсiмi i адзiнокi, вырашыў устаць, якое б нечалавечае намаганне не спатрэбiлася."], "p": 738}, {"t": "text", "c": ["Сцёпа разляпiў склееныя павекi i ўбачыў, што адлюстроўваецца ў трумо ў выглядзе чалавека з валасамi, якiя тырчаць ва ўсе бакi, з апухлаю, пакрытаю чорнаю шчэццю фiзiяномiяй, з вачыма, якiя заплылi, у бруднай сарочцы з каўняром i гальштукам, у споднiм i ў шкарпэтках."], "p": 739}, {"t": "text", "c": ["Гэтакiм ён угледзеў сябе ў трумо, а побач з люстрам ён убачыў незнаёмага чалавека, апранутага ў чорнае i ў чорным берэце."], "p": 740}, {"t": "text", "c": ["Сцёпа сеў на ложку i як толькi мог вытрашчыў набеглыя крывёю вочы на незнаёмага."], "p": 741}, {"t": "text", "c": ["Маўчанне парушыў незнаёмы, нiзкiм, цяжкiм голасам з замежным акцэнтам наступнымi словамi: - Добрм дзень, сiмпатычнейшы Сцяпан Багданавiч!"], "p": 743}, {"t": "text", "c": ["Адбылася паўза, пасля якой са страшным намаганнем Сцёпа прамовiў:"], "p": 744}, {"t": "text", "c": ["- Што вам трэба? - i сам быў уражаны тым, што не пазнаў свайго голасу.", "Слова \"што\" ён прамовiў дыскантам, \"вам\" - басам, а \"трэба\" ў яго зусiм не атрымалася."], "p": 745}, {"t": "text", "c": ["Незнаёмы па-сяброўску ўсмiхнуўся, дастаў вялiкi залаты гадзiннiк з алмазным трохкутнiкам на накрыўцы, якi вызванiў адзiнаццаць разоў, i сказаў:"], "p": 746}, {"t": "text", "c": ["- Адзiнаццаць!", "I роўна гадзiна, як я чакаў, пакуль вы прачняцеся, бо вы сказалi мне быць у вас у дзесяць гадзiн.", "Вось i я!"], "p": 747}, {"t": "text", "c": ["Сцёпа намацаў побач з ложкам штаны, шапнуў: - Прабачце... - надзеў iх i хрыпла спытаўся: - Скажыце, калi ласка, ваша прозвiшча!"], "p": 749}, {"t": "text", "c": ["Гаварыць яму было цяжка. З кожным словам яму ў мазгi з пякельным болём утыкалася iголка."], "p": 750}, {"t": "text", "c": ["- Як, вы i прозвiшча маё забылi? - тут незнаёмы ўсмiхнуўся."], "p": 751}, {"t": "text", "c": ["- Прабачце... - прахрыпеў Сцёпа i адчуў, што пахмелле адорвае яго новым сiмптомам: яму здалося, што падлога ля ложка правалiлася i што зараз ён паляцiць унiз галавою к д'яблу ў пекла."], "p": 752}, {"t": "text", "c": ["- Дарагi Сцяпан Багданавiч, - загаварыў наведвальнiк, правiдча ўсмiхаючыся, - нiякi пiрамiдон вам не дапаможа.", "Ёсць старое мудрае правiла лячыць хваробу хваробай.", "Адзiнае, што вас верне да жыцця, гэта дзве чаркi гарэлкi з востраю i гарачаю закуссю."], "p": 753}, {"t": "text", "c": ["Сцёпа быў хiтры чалавек i, якi б нi быў хворы, змiкiцiў, што калi засталi яго ў гэтакiм выглядзе, трэба прызнацца."], "p": 754}, {"t": "text", "c": ["- Шчыра сказаць, - пачаў ён, ледзьве варочаючы языком, - учора я крыху... - Нi слова болей! - сказаў вiзiцёр i ад'ехаў з крэслам убок. Сцёпа вытрашчыў вочы i ўбачыў, што на маленькiм столiку сервiраваны паднос, на якiм ёсць нарэзаны белы хлеб, паюсная iкра ў вазачцы, марынаваныя баравiчкi на талерачцы, нешта ў рондалi i, нарэшце, гарэлка ў аб'ёмным ювелiршыным графiнчыку.", "Асаблiва ўразiла Сцёпу тое, што графiн запацеў ад холаду. Дарэчы, гэта было зразумела - ён стаяў у паласкальнiцы, поўнай лёду.", "Накрыта, адным словам, чыста, спраўна."], "p": 757}, {"t": "text", "c": ["Незнаёмы не даў далей развiвацца Сцёпаваму здзiўленню i спрытна налiў яму паўчаркi гарэлкi."], "p": 758}, {"t": "text", "c": ["- А вы? - пiскнуў Сцёпа."], "p": 759}, {"t": "text", "c": ["- З задавальненнем!"], "p": 760}, {"t": "text", "c": ["Дрыжачай рукою паднёс Сцёпа гарэлку да вуснаў, а незнаёмы адным духам каўтнуў налiтае.", "Перажоўваючы iкру, Сцёпа выцiснуў з сябе:"], "p": 761}, {"t": "text", "c": ["- А вы чаму не закусваеце?"], "p": 762}, {"t": "text", "c": ["- Дзякуй, я нiколi не закусваю, - адказаў незнаёмы i налiў па другой.", "Адкрылi рондаль - у iм аказалiся сасiскi ў тамаце."], "p": 763}, {"t": "text", "c": ["I вось праклятая зелень перад вачыма растала, пачалi вымаўляцца словы, i, галоўнае, Сцёпа сёе-тое ўспомнiў.", "Менавiта, што ўсё адбывалася на Сходнi, на лецiшчы ў аўтара скетчаў Хустава, куды гэты Хустаў i павёз Сцёпу на таксаматоры.", "Успомнiлася нават, як наймалi таксаматор ля \"Метраполя\", быў яшчэ пры гэтым нейкi актор не актор... з патэфонам у чамаданчыку. Але, але, але, гэта было на лецiшчы! Яшчэ памятаецца, выў сабака з-за гэтага патэфона.", "Вось толькi панi, якую Сцёпа хацеў пацалаваць, засталося невядомай... чорт яе ведае, хто яна... здаецца, на радыё служыць, а магчыма, i не. Мiнулы дзень такiм чынам пакрысе высвятляўся, але Сцёпу зараз намнога болей цiкавiў дзень сённяшнi i, ў прыватнасцi, з'яўленне ў спальнi незнаёмага, ды яшчэ з закуссю i гарэлкаю.", "Вось што трэба было б растлумачыць!"], "p": 765}, {"t": "text", "c": ["- Ну, што ж, цяпер, я спадзяюся, вы ўспомнiлi маё прозвiшча?"], "p": 766}, {"t": "text", "c": ["Але Сцёпа толькi сарамлiва ўсмiхнуўся i развёў рукамi. - Аднак! Я адчуваю, што пасля гарэлкi вы пiлi партвейн! Божа, ды хiба ж гэтак можна рабiць?"], "p": 768}, {"t": "text", "c": ["- Я хачу папрасiць у вас, каб гэта засталося мiж намi, - паспрабаваў паддобрыцца Сцёпа."], "p": 769}, {"t": "text", "c": ["- Ну, вядома, вядома!", "Але за Хустава я, само сабой разумеецца, не ручаюся."], "p": 770}, {"t": "text", "c": ["- А вы хiба ведаеце Хустава?"], "p": 771}, {"t": "text", "c": ["- Учора ў вас у кабiнеце бачыў гэтага чалавека мiмаходзь, але варта толькi кiнуць вокам на яго твар, каб зразумець, што сволач, зводнiк, пляткар, прыстасаванец i падхалiм."], "p": 772}, {"t": "text", "c": ["\"А ўсё праўда!\" - падумаў Сцёпа, уражаны гэтакiм правiльным, дакладным i кароткiм вызначэннем Хустава."], "p": 773}, {"t": "text", "c": ["Сапраўды, учарашнi дзень складаўся з кавалачкаў, але трывога не адпускала дырэктара Вар'етэ. Справа ў тым, што ў гэтым днi чарнела вялiзная дзiрка. Вось гэтага самага незнаёмца, воля ваша, Сцёпа ў сваiм кабiнеце ўчора нiяк не бачыў."], "p": 774}, {"t": "text", "c": ["- Прафесар чорнай магii Воланд, - важка прамовiў наведвальнiк i расказаў усё па парадку."], "p": 775}, {"t": "text", "c": ["Учора ўдзень ён прыехаў з-за мяжы ў Маскву, адразу ж наведаў Сцёпу i прапанаваў свае гастролi ў Вар'етэ.", "Сцёпа патэлефанаваў у Маскоўскую абласную камiсiю вiдовiшчаў i пытанне гэтае ўзгаднiў (Сцёпа пабялеў i замiргаў вачыма), падпiсаў з прафесарам Воландам кантракт на сем выступленняў (Сцёпа разявiў рот), дамовiлiся, што Воланд прыедзе да яго для ўдакладнення дэталяў у дзесяць гадзiн ранiцы сёння...", "Вось Воланд i прыехаў!"], "p": 776}, {"t": "text", "c": ["Як толькi ўвайшоў, яго спаткала хатняя работнiца Груня, якая растлумачыла, што сама яна толькi што прыйшла, што яна прыходзячая, што Берлiёза дома няма, а калi вiзiцёр хоча бачыць Сцяпана Багданавiча, то няхай iдзе ў спальню сам. Сцяпан Багданавiч гэтак моцна спiць, што пабудзiць яго яна не бярэцца. Пасля таго як артыст угледзеў, якi Сцяпан Багданавiч, ён выправiў Груню ў гастраном па гарэлку i закусь, у аптэку па лёд i... - Дазвольце разлiчыцца з вамi, - праскуголiў знiшчаны, пераможаны Сцёпа i пачаў шукаць кашалёк."], "p": 778}, {"t": "text", "c": ["- Во, якое глупства! - усклiкнуў гастралёр i не хацеў болей нiчога слухаць."], "p": 779}, {"t": "text", "c": ["Такiм чынам, гарэлка i закусь зразумела адкуль, i ўсё ж на Сцёпу шкада было глядзець: ён зусiм не памятаў нiчога пра кантракт i, хоць забi, не бачыў учора гэтага Воланда.", "Так, Хустаў быў, а Воланда не было."], "p": 780}, {"t": "text", "c": ["- Дазвольце зiрнуць на кантракт, - цiха папрасiў Сцёпа."], "p": 781}, {"t": "text", "c": ["- Калi ласка, калi ласка... Сцёпа зiрнуў на паперу i акамянеў.", "Усё было на сваiх месцах. Першае, уласнаручны залiхвацкi Сцёпаў подпiс! Касы надпiс збоку рукой фiндырэктара Рымскага з дазволам выдаць артысту Воланду ў лiк ягоных трыццацi пяцi тысяч за выступленнi дзесяць тысяч рублёў.", "Нават болей: тут жа i распiска Воланда, што ён гэтыя дзесяць тысяч ужо атрымаў!"], "p": 783}, {"t": "text", "c": ["\"Што ж гэта такое?!\" - падумаў няшчасны Сцёпа, i галава ў яго закружылася.", "Пачынаюцца злавесныя правалы ў памяцi?!", "Але далейшае здзiўленне пасля таго, як быў паказаны кантракт, было б проста непрыстоннае.", "Сцёпа папрасiў у госця дазволу на хвiлiнку выйсцi i, як быў у шкарпэтках, пабег у пярэднi пакой да тэлефона. Па дарозе ён крыкнуў на кухню: - Груня!"], "p": 785}, {"t": "text", "c": ["Але нiхто не адазваўся.", "Тут ён зiрнуў на дзверы ў Берлiёзаў кабiнет, якiя былi побач з пярэднiм пакоем, i ўтрупянеў.", "На ручцы дзвярэй ён угледзеў вялiзную сургучную пячатку на вяроўцы.", "\"Прывет! - раўнуў у Сцёпавай галаве нехта. - Гэтага яшчэ не хапала!\" I тут Сцёпавы думкi пайшлi ўжо па двайным рэйкавым пуцi, але, як i заўсёды бывае ў час катастрофы, у адзiн толькi бок i наогул чортведама куды. Кашу ў Сцёпавай галаве цяжка нават перадаць словамi.", "Тут i д'ябальшчына з чорным берэтам, халоднаю гарэлкаю i неверагодным кантрактам, а да гэтага ўсяго, наце вам, i пячатка на дзвярах!", "Каму хочаш скажы, што Берлiёз нешта натварыў - не павераць, дальбог, не павераць!", "Аднак пячатка, вось яна!", "I тут заварушылiся ў Сцёпавай галаве нейкiя непрыемныя думкi пра артыкул, якi ён, як на злосць, нядаўна ўпёр Мiхаiлу Аляксандравiчу для друкавання ў яго часопiсе.", "I артыкул, мiж намi кажучы, дурны! I нiкчэмны, i грошы маленькiя..."], "p": 787}, {"t": "text", "c": ["Адразу ж услед за ўспамiнам пра артыкул прыйшла на памяць нейкая сумнiцельная размова, якая, памятаецца, адбылася дваццаць чацвёртага красавiка вечарам вось тут, у сталоўцы, калi Сцёпа вячэраў разам з Мiхаiлам Аляксандравiчам.", "Ну, па-сапраўднаму размову сумнiцельнаю нельга называць (не пайшоў бы Сцёпа на такую размову), але гаворка была на нейкую непатрэбную тэму.", "Зусiм можна было яе, грамадзяне, i не чапаць.", "Да пячаткi, несумненна, размова гэтая магла лiчыцца глупствам, дробяззю, але вось пасля пячаткi... \"Ах, Берлiёз, Берлiёз! - ускiпала ў Сцёпавай галаве.", "- Што гэта ў голаў лезе?\"", "Але гараваць доўга не было калi, i Сцёпа набраў нумар фiндырэктара Вар'етэ Рымскага.", "Становiшча ў Сцёпы было далiкатнае: першае, чужаземец мог пакрыўдзiцца, што Сцёпа правярае яго пасля таго, як паказаны кантракт, ды i з фiндырэктарам гаварыць было цяжка. На самай справе, не спытаешся ж у яго адкрыта: \"Скажыце, цi не заключаў я ўчора з прафесарам чорнай магii кантракт на трыццаць пяць тысяч рублёў?\"", "Гэтак пытацца нельга."], "p": 789}, {"t": "text", "c": ["- Слухаю, - пачуўся ў слухаўцы рэзкi, непрыемны голас Рымскага."], "p": 790}, {"t": "text", "c": ["- Дзень добры, Рыгор Данiлавiч, - цiха загаварыў Сцёпа, - гэта Лiхадзееў.", "Вось якая справа... гм... гм... у мяне сядзiць гэты, як яго... э... артыст Воланд... Дык вось... я хацеў спытаць, як наконт сённяшняга вечара!.."], "p": 791}, {"t": "text", "c": ["- А, чорны маг? - адазваўся ў слухаўцы Рымскi. - Афiшы зараз будуць."], "p": 792}, {"t": "text", "c": ["- Ага, - слабым голасам сказаў Сцёпа, - ну, пакуль..."], "p": 793}, {"t": "text", "c": ["- А вы скора прыйдзеце? - спытаў Рымскi."], "p": 794}, {"t": "text", "c": ["- Праз паўгадзiны, - адказаў Сцёпа, павесiў слухаўку i сцiснуў гарачую галаву рукамi.", "Вось як атрымлiваецца ўсё дрэнна!", "Што ж гэта з памяццю, грамадзяне? Аднак болей затрымлiвацца ў пярэднiм пакоi было няёмка, i Сцёпа адразу ж склаў план: як можна схаваць сваю няпамятлiвасць, а цяпер найперш хiтра выпытаць у чужаземца, што ён, уласна, збiраецца паказваць сёння ў давераным Сцёпу Вар'етэ?"], "p": 796}, {"t": "text", "c": ["Тут Сцёпа адвярнуўся ад апарата i ў люстры, якое даўно не выцiрала лянiвая Груня, выразна ўбачыў нейкага дзiўнага суб'екта - доўгага, як пругло, i ў пенснэ (ах, каб быў тут Iван Мiкалаевiч! Ён пазнаў бы гэтага суб'екта адразу!) А той адлюстраваўся i адразу ж знiк.", "Сцёпа трывожна зiрнуў глыбей у пярэднi пакой i другi раз яго гайданула, бо ў люстры прайшоў вялiзны чорны кот i знiк."], "p": 797}, {"t": "text", "c": ["У Сцёпы сэрца ёкнула, ён пахiснуўся. \"Што ж гэта такое? - падумаў ён. - Цi не вар'яцею я?", "Адкуль гэтыя постацi?!\" - Ён зазiрнуў у пярэднi пакой i спалохана закрычаў: - Груня!", "Што гэта за кот тут у нас шляецца?", "Адкуль ён?", "I хто яшчэ з iм?"], "p": 800}, {"t": "text", "c": ["- Не хвалюйцеся, Сцяпан Багданавiч, - адазваўся голас, але не Грунiн, а госця са спальнi, - гэта мой кот.", "Не хвалюйцеся.", "А Грунi няма, я адправiў яе ў Варонеж, на радзiму, яна скардзiлася, што вы даўно не даяце ёй адпачынак."], "p": 801}, {"t": "text", "c": ["Словы гэтыя былi такiя нечаканыя i недарэчныя, што Сцёпа вырашыў: галюцынацыя.", "Спалохана ён пабег у спальню i замёр на парозе. Валасы заварушылiся, а на лбе дробненька выступiў пот."], "p": 802}, {"t": "text", "c": ["Госць сядзеў у спальнi, але ўжо не адзiн, а з кампанiяй. На другiм крэсле той самы тып, што ўзнiк у пярэднiм пакоi. Цяпер яго добра было вiдаць: вусы-пёркi, шкельца пенснэ паблiсквае, а другога шкельца няма.", "Але ў спальнi былi рэчы i намнога горшыя: на ювелiршыным пуфе пахабна разлёгся нехта трэцi, а менавiта - жудасных памераў чорны кот з кiлiшкам гарэлкi ў адной лапе i вiдэльцам, на якi ён успеў падчапiць марынаваны грыбок, у другой."], "p": 803}, {"t": "text", "c": ["Святло, i так цьмянае ў спальнi, зусiм пачало знiкаць у Сцёпавых вачах.", "\"Вось як, аказваецца, вар'яцеюць!\" - падумаў ён i ўхапiўся за вушак."], "p": 804}, {"t": "text", "c": ["- Бачу я, вы крыху здзiўлены, дарагi Сцяпан Багданавiч? - спытаўся Воланд у Сцёпы, якi дробна стукаў зубамi. - А мiж iншым здзiўляцца няма чаму.", "Гэта мая свiта."], "p": 805}, {"t": "text", "c": ["Тут кот выпiў гарэлку, i Сцёпава рука слiзганула ўнiз па вушаку."], "p": 806}, {"t": "text", "c": ["- I свiта гэтая патрабуе месца, - працягваў Воланд, - такiм чынам сёй-той з нас у кватэры лiшнi.", "I мне здаецца, што гэты лiшнi - вы!"], "p": 807}, {"t": "text", "c": ["- Яны, яны, - казлiным голасам заспяваў худы клятчасты, гаворачы пра Сцёпу ў множным лiку, - наогул, апошнi час яны страшэнна свiнячаць.", "П'янствуюць, блытаюцца з жанчынамi, выкарыстоўваючы сваё становiшча, нiчога не робяць ды i рабiць нiчога не ўмеюць, таму што не разбiраюцца ў тым, што iм даручана.", "Абманваюць начальства!"], "p": 808}, {"t": "text", "c": ["- Машыну казённую ганяе дарэмна! - паклёпнiчаў i кот, жуючы грыб."], "p": 809}, {"t": "text", "c": ["I тут адбылося чацвёртае, апошняе дзеянне ў кватэры, калi Сцёпа зусiм ужо абсунуўся на падлогу i аслабелаю рукою драпаў за вушак."], "p": 810}, {"t": "text", "c": ["Проста з трумо выйшаў маленькi, але надзвычай шыракаплечы, у кацялку на галаве i з iклом, якi тырчэў з рота, i рабiў брыдотнай i так страшную фiзiяномiю.", "I да ўсяго гэтага вогненна-рыжы."], "p": 811}, {"t": "text", "c": ["- Я, - уступiў у гаворку гэты новы, - наогул не разумею, як ён стаў дырэктарам, - рыжы гугнявiў усё болей i болей: - Ён гэтакi ж дырэктар, як я архiрэй! - Ты не падобны на архiрэя, Азазела, - заўважыў кот i наклаў сабе сасiсак на талерку."], "p": 813}, {"t": "text", "c": ["- Я пра гэта i гавару, - прагугнявiў рыжы, завярнуўся да Воланда i дадаў паважна: - Дазвольце, месiр, яго выкiнуць к чорту з Масквы!"], "p": 814}, {"t": "text", "c": ["- Апсiк! - раптоўна раўнуў кот i ўздыбiў поўсць."], "p": 815}, {"t": "text", "c": ["I тады спальня закруцiлася вакол Сцёпы, ён ударыўся галавой аб вушак, але, пакуль страцiў прытомнасць, успеў падумаць: \"Я памiраю...\"", "Але ён не памёр.", "Калi расплюшчыў вочы, то ўбачыў, што сядзiць на нейкiм мураваным збудаваннi. Вакол нешта шумела.", "Калi ён добра разгледзеўся, то ўбачыў, што гэта шумiць мора, i нават болей - хвалi пагойдваюцца ля самых яго ног, i што, карацей, сядзiць ён на канцы мола, што пад iм блакiтнае зiхоткае мора, а ззаду - прыгожы горад на гарах."], "p": 816}, {"t": "text", "c": ["Сцёпа, не ведаючы, што робяць у такiх выпадках, устаў i пайшоў па моле да берага."], "p": 817}, {"t": "text", "c": ["На моле стаяў нейкi чалавек, палiў i паплёўваў у мора. На Сцёпу ён паглядзеў дзiкiмi вачыма i перастаў пляваць.", "Тады Сцёпа адмачыў такую штуку: стаў на каленi перад невядомым курцом i прамовiў: - Малю, скажыце, якi гэта горад?"], "p": 819}, {"t": "text", "c": ["- Аднак! - бяздушна адазваўся палiльшчык."], "p": 820}, {"t": "text", "c": ["- Я не п'яны, - хрыпата адказаў Сцяпан, - я хворы, са мною нешта здарылася, я хворы...", "Дзе я?", "Якi гэта горад?.."], "p": 821}, {"t": "text", "c": ["- Ну. Ялта... Сцёпа цiха ўздыхнуў, упаў на бок, галавой стукнуўся аб нагрэты мол."], "p": 823}]}