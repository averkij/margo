{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h1", "c": "Частка другая", "p": 2181}, {"t": "h2", "c": "Раздзел 19", "p": 2182}, {"t": "h2", "c": "Маргарыта", "p": 2183}, {"t": "text", "c": ["За мною, чытач!", "Хто сказаў табе, што няма на свеце сапраўднага, вечнага кахання?", "За гэта адрэжуць хлусу яго паганы язык!"], "p": 2184}, {"t": "text", "c": ["За мною, мой чытач, i толькi за мною следам, i я пакажу табе такое каханне! Не! Майстар памыляўся, калi горка гаварыў Iванку ў бальнiцы ў тую пару, як ноч перавалiла на другую палавiну, што яна забылася пра яго.", "Гэтага не магло быць.", "Яна, вядома, не забылася."], "p": 2186}, {"t": "text", "c": ["Найперш адкрыем таямнiцу, якую майстар не захацеў сказаць Iванку. Яго каханую звалi Маргарыта Мiкалаеўна.", "Усё, што майстар гаварыў пра яе беднаму паэту, была чыстая праўда.", "Ён апiсаў сваю каханую дакладна. Яна была прыгожая i разумная. Да гэтага трэба дадаць яшчэ адно - з упэўненасцю можна сказаць, што многiя жанчыны аддалi б усё, што хочаш, каб памяняць сваё жыццё на жыццё Маргарыты Мiкалаеўны.", "Бяздзетная трыццацiгадовая Маргарыта была жонкаю даволi вялiкага спецыялiста, якi нават зрабiў адкрыццё дзяржаўнае значнасцi. Муж яе быў малады, прыгожы, добры, чэсны i горача любiў сваю жонку.", "Маргарыта Мiкалаеўна, удваiх са сваiм мужам, займала ўвесь верх цудоўнага асабняка ў садзе ў адным з завулкаў на Арбаце.", "Цудоўная мясцiна!", "Кожны можа ў гэтым пераканацца, калi паглядзiць на гэты сад.", "Няхай спытаецца ў мяне, я скажу яму адрас, пакажу дарогу - асабняк цэлы яшчэ дасюль."], "p": 2187}, {"t": "text", "c": ["У Маргарыты Мiкалаеўны хапала грошай. Маргарыта Мiкалаеўна магла купiць усё, што ёй падабалася.", "Сярод знаёмых яе мужа траплялiся цiкавыя людзi.", "Маргарыта Мiкалаеўна нiколi не запальвала прымус. Маргарыта Мiкалаеўна нiколi не ведала, як гэта жыць у камунальнай кватэры.", "Адным словам... яна была шчаслiвая?", "Нi хвiлiны!", "З таго часу, як яна дзевятнаццацiгадовай выйшла замуж i трапiла ў асабняк, яна не зведала шчасця.", "Божа лiтасцiвы!", "Чаго яшчэ не хапала гэтай жанчыне?!", "Што патрэбна было ёй, у вачах у якое заўсёды гарэў нейкi незразумелы агеньчык, што патрэбна было ёй, гэтай вядзьмарцы, якая ўпрыгожыла ў тую вясну сябе мiмозаю?", "Не ведаю.", "Мне невядома. Мабыць, яна гаварыла шчыра, ёй патрэбен быў ён, майстар, а не гэты асабняк, не асобны сад i не грошы. Яна кахала яго, яна гаварыла праўду. Нават у мяне, чэснага расказчыка, але чалавека старонняга, сэрца балела з-за таго, што перажыла Маргарыта, калi прыйшла на наступны дзень у жытло майстра, на шчасце, не паспеўшы пагаварыць з мужам, якi ўпору не вярнуўся дадому, i даведалася, што майстра ўжо няма. Яна зрабiла ўсё, каб даведацца хоць што-небудзь пра яго, i, вядома, нiчагусенькi не даведалася. Тады яна вярнулася ў асабняк i пачала жыць на ранейшым месцы. - Але, але, але, гэта сама вялiкая памылка! - гаварыла Маргарыта зiмою перад печкаю, гледзячы на агонь. - Чаму я тады ноччу пайшла ад яго? Навошта?", "Гэта вар'яцтва! Я назаўтра вярнулася, чэсна, як i абяцала, але было ўжо позна.", "Так, я вярнулася, як i няшчасны Левiй Мацей, залiшне позна!"], "p": 2190}, {"t": "text", "c": ["Словы гэтыя, вядома, былi бязглуздыя, таму што на самай справе: што змянiлася б, калi б яна ў тую ноч засталася ў майстра?", "Хiба яна выратавала б яго?", "Смешна! - усклiкнулi б мы, але мы гэтага не зробiм з-за жанчыны, якая даведзена да адчаю."], "p": 2191}, {"t": "text", "c": ["Гэтак пакутавала Маргарыта Мiкалаеўна ўсю зiму i дажыла да вясны. У той самы дзень, калi адбывалася розная недарэчная калатнеча, выклiканая з'яўленнем чорнага мага ў Маскве, у пятнiцу, калi быў прагнаны назад у Кiеў дзядзька Берлiёза, калi арыштавалi бухгалтара i адбылося яшчэ мноства недарэчных i незразумелых падзей, Маргарыта прачнулася амаль апоўднi ў сваёй спальнi."], "p": 2192}, {"t": "text", "c": ["Маргарыта не заплакала пасля сну, як гэта часта было, таму што прачнулася з прадчуваннем, што сёння, нарэшце, нешта здарыцца.", "Гэтае прадчуванне цешыла i сагравала душу, i яна баялася, каб яно не пакiнула яе."], "p": 2193}, {"t": "text", "c": ["- Я веру, - шаптала Маргарыта ўрачыста, - я веру! Нешта здарыцца!", "Не можа не здарыцца, бо за што тады, на самай справе, мне пакутаваць усё жыццё!", "Прызнаюся, што я хлусiла i жыла двайным жыццём, якога людзi не ведалi, але ўсё ж нельга за гэта караць гэтак бязлiтасна.", "Нешта абавязкова здарыцца, таму што не бывае так, каб што-небудзь працягвалася вечна.", "Акрамя таго, сон мой быў правiдчы, за гэта магу паручыцца."], "p": 2194}, {"t": "text", "c": ["Гэтак шаптала Маргарыта Мiкалаеўна, глядзела на пунсовыя шторы, якiя напаўнялiся сонцам, трывожна адзявалася, расчэсвале. перад трайным люстрам кароткiя завiтыя валасы."], "p": 2195}, {"t": "text", "c": ["Сон, якi саснiўся Маргарыце Мiкалаеўне гэтай ноччу, сапраўды быў незвычайны.", "Справа ў тым, што на працягу ўсiх сваiх зiмовых пакут яна нiколi не бачыла ў сне майстра.", "Ноччу ён пакiдаў яе, i пакутавала яна толькi ўдзень.", "А тут саснiўся."], "p": 2196}, {"t": "text", "c": ["Саснiлася невядомая Маргарыце мясцовасць - безнадзейная, панылая, пад пахмурым небам ранняе вясны.", "Прыснiлася касмыкаватае плывучае шэранькае неба, а пад iм маўклiвая чарада гракоў.", "Нейкi каструбаваты масток.", "Пад iм каламутная вясновая рэчачка, невясёлыя, бедныя, голыя дрэвы, адзiнокая асiна, а далей, памiж дрэў, за нейкiм агародам, - драўляная будынiнка, цi то асобная куханька, цi лазня, цi бог ведае што.", "Нежывое ўсё нейкае i гэтакае панылае, што хочацца павесiцца на той асiне пры мосцiку. Нi подыху ветрыку, нi руху аблачынак i нiводнае жывое душы. Во пякельная мясцiна для жывога чалавека!"], "p": 2197}, {"t": "text", "c": ["I вось, уяўляеце, адчыняюцца дзверы гэтага драўлянага будыначка, i з'яўляецца ён.", "Усё даволi далёка, але вiдаць добра.", "Абарваны, але не разгледзiш, у што адзеты. Валасы ўскудлачаныя, няголены. Вочы хворыя, устрывожаныя.", "Махае ён рукой, клiча.", "Маргарыта пабегла, пабегла па купiнах да яго, захлёбваючыся ў мёртвым паветры, i ў гэты час прачнулася."], "p": 2198}, {"t": "text", "c": ["\"Гэты сон можа абазначаць толькi адно з двух, - разважала сама з сабою Маргарыта Мiкалаеўна, - калi ён мёртвы i паклiкаў мяне, то i я хутка памру. Гэта вельмi добра, таму што прыйдзе тады канец i пакутам. Калi ён жывы, то сон можа абазначаць, што ён нагадвае пра сябе! Ён хоча сказаць, што хутка мы спаткаемся.", "Так, мы спаткаемся вельмi хутка\".", "Уся ўзбуджаная, Маргарыта адзелася i пачала пераконваць сябе, што на самай справе ўсё атрымлiваецца даволi ўдала, а гэтакiя моманты трэба ўмець лавiць i выкарыстоўваць iх.", "Муж паехаў у камандзiроўку на цэлыя тры днi.", "На працягу трох сутак яна вольная, нiхто не перашкодзiць ёй думаць пра што захочацца, марыць пра тое, што ёй падабаецца.", "Усе пяць пакояў на верхнiм паверсе ў асабняку, уся гэтая кватэра, якой у Маскве пазайздросцiлi б дзесяткi тысяч людзей, у поўным яе распараджэннi."], "p": 2199}, {"t": "text", "c": ["Аднак вольная на цэлыя тры днi, з усяе гэтае раскошнае кватэры Маргарыта выбрала не сама лепшае месца.", "Выпiла гарбаты i пайшла ў цёмны, без вокнаў, пакойчык, дзе захоўвалiся чамаданы i розная старызна ў дзвюх вялiзных шафах.", "Яна прысела, адчынiла нiжнюю шуфляду першай i з-пад шаўковых абрэзкаў дастала тую адзiную каштоўнасць, што была ў яе ў жыццi. У Маргарыцiных руках апынуўся стары альбом з карычневае скуры, у якiм была фотакартка майстра, ашчадная кнiжка з дзесяцiтысячным укладам на яе iмя, засохлыя памiж аркушамi папяроснае паперы ружовыя пялёсткi i частка сшытка ў поўны аркуш з друкаваным на машынцы тэкстам i абгарэлым нiжнiм краем."], "p": 2200}, {"t": "text", "c": ["Маргарыта Мiкалаеўна вярнулася з усiм гэтым багаццем у сваю спальню, паставiла на трумо фотаздымак i прасядзела амаль гадзiну, трымаючы на каленях пакалечаны агнём сшытак, перагортвала i перачытвала тое, у чым пасля спальвання не было нi пачатку нi канца: \"...цемра, якая насунулася з Мiжземнага мора, накрыла ненавiсны пракуратару горад.", "Знiклi вiсячыя масты, якiя злучалi храм са страшнаю Антонiевай вежаю, абрынулася з неба прорва i залiла крылатых багоў над гiпадромам, Хасманейскi палац з байнiцамi, базары, караван-сараi, завулкi, сажалкi... Знiк Ершалаiм - вялiкi горад, быццам i не iснаваў на свеце...\"", "Маргарыце хацелася чытаць далей, але далей нiчога не было, акрамя няроўна абгарэлага вугальнага карунку."], "p": 2201}, {"t": "text", "c": ["Маргарыта Мiкалаеўна выцерла слёзы, паклала сшытак, абаперлася на падлюстравы столiк i доўга сядзела, не адводзячы вачэй ад фотаздымка, адлюстроўвалася ў люстры.", "Потым слёзы высахлi.", "Маргарыта акуратна склала свае пажыткi, i праз некалькi хвiлiн яны былi схаваны пад шаўковымi анучкамi; са звонам у цёмным пакоi замкнуўся замок."], "p": 2202}, {"t": "text", "c": ["Маргарыта Мiкалаеўна ў пярэднiм пакоi апранула палiто, каб пайсцi на прагулку.", "Прыгажуня Наташа, яе хатняя работнiца, спыталася, што прыгатаваць на другое, пачула ў адказ, што гэта не мае значэння, каб сумна не было, пачала размову з гаспадыняй i пачала расказваць бог ведае пра што, быццам бы ўчора ў тэатры фокуснiк гэтакiя фокусы паказваў, што ўсе толькi ахнулi, усiм выдавалi па два флаконы замежных духоў i панчохi бясплатна, а потым, пасля таго як сеанс скончыўся i публiка выйшла на вулiцу, усе аказалiся голыя!", "Маргарыта Мiкалаеўна ажно ўпала на крэсла ад смеху перад люстрам у пярэднiм пакоi."], "p": 2203}, {"t": "text", "c": ["- Наташа, ну як вам не сорамна, - гаварыла Маргарыта Мiкалаеўна, - вы адукаваная, разумная дзяўчына; у чэргах хлусяць немаведама што, а вы паўтараеце!"], "p": 2204}, {"t": "text", "c": ["Наташа зачырванелася i горача запярэчыла, што нiчога не хлусiць i што яна сёння ў гастраноме на Арбаце бачыла адну грамадзянку, якая прыйшла ў гастраном у туфлях, а як пачала разлiчвацца, туфлi знiклi з ног, i яна засталася ў адных панчохах!", "Вочы вытрашчаныя! На пятцы дзiрка.", "А туфлi тыя зачараваныя, з таго самага сеанса."], "p": 2205}, {"t": "text", "c": ["- Гэтак i пайшла?"], "p": 2206}, {"t": "text", "c": ["- Гэтак i пайшла! - усклiквала Наташа i ўсё болей чырванела з-за таго, што ёй не вераць. - Ды ўчора, Маргарыта Мiкалаеўна, мiлiцыя чалавек сто забрала ноччу.", "Грамадзяне з гэтага сеанса беглi па Цвярской у адных панталонах."], "p": 2207}, {"t": "text", "c": ["- Ну, вядома, гэта Дар'iны расказы, - гаварыла Маргарыта Мiкалаеўна, - я даўно прыкмячала, што яна вялiкая хлусiха."], "p": 2208}, {"t": "text", "c": ["Смешная размова закончылася прыемным сюрпрызам для Наташы.", "Маргарыта Мiкалаеўна схадзiла ў спальню i вярнулася адтуль з парай панчохаў i флаконам адэкалону. Яна сказала Наташы, што таксама хоча паказаць фокус, падарыла ёй панчохi i адэкалон i сказала, што просiць яе толькi пра адно - не хадзiць у адных панчохах па Цвярской i не слухаць Дар'ю.", "Гаспадыня i домработнiца пацалавалiся i развiталiся. Маргарыта Мiкалаеўна ехала па Арбаце, адкiнуўшыся да мяккае зручнае спiнкi ў тралейбусе, i то думала пра сваё, то прыслухоўвалася да таго, пра што шапталiся двое грамадзян наперадзе."], "p": 2210}, {"t": "text", "c": ["Тыя зрэдку насцярожана азiралiся, цi не чуе хто, шапталiся пра нейкае глупства.", "Мясiсты здаравяк з мiтуслiвымi свiнымi вочкамi, якi сядзеў ля акна, цiха гаварыў маленькаму свайму суседу пра тое, што давялося накрыць труну чорным пакрывалам..."], "p": 2211}, {"t": "text", "c": ["- Ды быць не можа, - уражана шаптаў маленькi, - гэта нешта нечуванае...", "А што зрабiў Жалдыбiн?"], "p": 2212}, {"t": "text", "c": ["Сярод роўнага тралейбуснага гуду чулiся словы ад акна: - Крымiнальны вышук... скандал... ну, адным словам, мiстыка!"], "p": 2214}, {"t": "text", "c": ["З гэтых кавалкаў Маргарыта Мiкалаеўна склала нешта болей-меней лагiчнае. Грамадзяне шапталiся, што ў нейкага нябожчыка, а ў каго - яны не называлi, сёння ранiцай з труны ўкралi галаву!", "Вось таму Жалдыбiн гэтак i хвалюецца цяпер.", "Абодва гэтыя, што шэпчуцца пра нябожчыка, таксама маюць нейкае дачыненне да абакрадзенага."], "p": 2215}, {"t": "text", "c": ["- Цi ўспеем па кветкi заехаць? - турбаваўся маленькi. - Крэмацыя, гаворыш, у дзве гадзiны?"], "p": 2216}, {"t": "text", "c": ["Нарэшце Маргарыце Мiкалаеўне надакучыла слухаць гэтую таямнiчую балбатню пра ўкрадзеную з труны галаву, яна ўзрадавалася, што трэба выходзiць."], "p": 2217}, {"t": "text", "c": ["Праз некалькi хвiлiн Маргарыта Мiкалаеўна ўжо сядзела пад Крамлёўскаю сцяною на адной з лавачак гэтак, каб быў бачны манеж."], "p": 2218}, {"t": "text", "c": ["Маргарыта прыплюшчвалася ад яркага сонца, успамiнала свой сённяшнi сон, успамiнала, як роўна год назад, дзень у дзень i ў адну i тую гадзiну, на гэтай самай лаўцы яна сядзела побач з iм. I якраз гэтак чорная сумачка ляжала побач з ёй на лаўцы.", "Яго не было сёння побач, але ў думках Маргарыта Мiкалаеўна размаўляла з iм: \"Калi цябе выслалi, то чаму не прысылаеш вестачку?", "Людзi ж неяк перадаюць.", "Ты разлюбiў мяне?", "Не, я чамусьцi ў гэта не веру.", "Значыць, цябе выслалi, i ты памёр... Тады прашу цябе, адпусцi мяне, дай мне, нарэшце, жыць, дыхаць паветрам\".", "Маргарыта Мiкалаеўна сама адказвала сабе за яго: \"Ты вольная... Хiба я трымаю цябе?\"", "Потым пярэчыла яму: \"Не, гэта не адказ!", "Не, ты пакiнь маю памяць, тады я зраблюся вольнаю\"."], "p": 2219}, {"t": "text", "c": ["Людзi iшлi паўз Маргарыту Мiкалаеўну.", "Нейкi мужчына кiнуў позiрк на прыгожа апранутую жанчыну, захоплены яе прыгажосцю i адзiнотаю. Ён кашлянуў, прысеў на краёк лаўкi, на якой сядзела Маргарыта Мiкалаеўна. Нарэшце адважыўся i загаварыў: - А сёння i сапраўды цудоўнае надвор'е..."], "p": 2221}, {"t": "text", "c": ["Але Маргарыта гэтак цяжка паглядзела на яго, што ён устаў i пайшоў."], "p": 2222}, {"t": "text", "c": ["\"Вось i прыклад, - у думках гаварыла Маргарыта таму, хто валодаў ёю, чаму я прагнала гэтага мужчыну?", "Мне сумна, а гэты гуляка нядрэнны, хiба што яго пустая гаворка пра надвор'е?", "Чаму я сяджу, як сава, адна пад сцяною?", "Чаму я выключана з жыцця?\"", "Яна зусiм зажурылася i звяла.", "Але раптам тая самая ранiшняя хваля чакання i ўзбуджанасцi скаланулася ў грудзях. \"Сапраўды здарыцца!\"", "Хваля ўдарыла другi раз, i тут яна зразумела, што хваля гэтая гукавая. Скрозь гарадскi шум усё выразней чулiся ўдары барабана i гук крыху фальшывых труб, якiя наблiжалiся. Першым паказаўся конны мiлiцыянер, якi ехаў паўз рашотку сада, а за iм тры пешыя.", "Потым паволi поўз грузавiк з музыкантамi. За iмi - адкрытая новенькая пахавальная машына, якая павольна рухалася, на ёй уся ў вянках труна, а па кутах пляцоўкi - чатыры чалавекi стойма: тры мужчыны i адна жанчына.", "Нават здалёку Маргарыта разгледзела, што твары ў тых, хто стаяў у пахавальнай машыне i праводзiў нябожчыка ў апошнюю дарогу, нейкiя дзiўна разгубленыя. Асаблiва заўважна было гэта па грамадзянцы, якая стаяла ў левым заднiм куце. Тоўстыя шчокi гэтае грамадзянкi быццам знутры распiрала нейкая пiкантная таямнiца, у заплылых вачах блукалi двухсэнсоўныя агеньчыкi.", "Здавалася, яшчэ крыху, i грамадзянка не вытрымае, падмiргне нябожчыку i скажа: \"Нiколi такога не было!", "Проста мiстыка!\"", "Гэтакiя ж разгубленыя твары былi i ў тых, хто праводзiў пешкi, iх прыкладна чалавек трыста паволi iшло следам за пахавальнаю машынаю."], "p": 2224}, {"t": "text", "c": ["Маргарыта правяла вачыма шэсце, прыслухалася да таго, як зацiхае панылы турэцкi барабан, якi паўтараў адно i тое ж самае - \"бумс, бумс, бумс\", i думала: \"Якое незвычайнае пахаванне... I якая нуда ад гэтага \"бумса\".", "Дальбог, чорту б душу прадала, каб толькi даведацца, цi жывы ён!", "Цiкава, каго гэта хаваюць з гэтакiмi збянтэжанымi тварамi?\"", "- Берлiёза Мiхаiла Аляксандравiча, - пачуўся побач крыху гугнявы мужчынскi голас, - старшыню МАССАЛIТа."], "p": 2225}, {"t": "text", "c": ["Здзiўленая Маргарыта Мiкалаеўна завярнулася i ўбачыла на сваёй лаўцы грамадзянiна, якi, мабыць, нячутна прысеў у той час, калi Маргарыта загледзелася на працэсiю i, бадай, у разгубленасцi сваё пытанне вымавiла гучна."], "p": 2226}, {"t": "text", "c": ["Працэсiя тым часам пачала прыпыняцца, мабыць, затрыманая наперадзе святлафорамi."], "p": 2227}, {"t": "text", "c": ["- Сапраўды, - працягваў незнаёмы, - незвычайны ў iх настрой.", "Вязуць нябожчыка, а думаюць толькi пра тое, дзе дзелася яго галава!"], "p": 2228}, {"t": "text", "c": ["- Якая галава? - спыталася Маргарыта i прыгледзелася да неспадзяванага суседа.", "Ён аказаўся маленькi ростам, вогненна-рыжы, з iклом, у крухмальнай бялiзне, у паласатым дарагiм гарнiтуры, у лакавых туфлях i з капелюшом на галаве. Гальштук яркi. Дзiўнае было яшчэ тое, што з кiшэнькi, у якой мужчыны звычайна носяць насоўкi альбо самапiскi, у гэтага грамадзянiна тырчала абгрызеная курыная костачка."], "p": 2229}, {"t": "text", "c": ["- Ага, будзьце ласкавы ведаць, - растлумачыў рыжы, - сёння ранiцай у грыбаедаўскай зале галаву ў нябожчыка ўкралi з труны."], "p": 2230}, {"t": "text", "c": ["- Як гэта можа быць? - мiжволi спыталася Маргарыта i адразу ўспомнiла шэпт у тралейбусе."], "p": 2231}, {"t": "text", "c": ["- А чорт яго ведае! - нахабна адказаў рыжы. - Я думаю, што пра гэта трэба было б у Бегемота спытацца!", "Надта лоўка свiснулi.", "Гэтакi скандал!", "I галоўнае, незразумела, каму i нашто яна патрэбна, гэтая галава!"], "p": 2232}, {"t": "text", "c": ["Як не была занята сваiм Маргарыта Мiкалаеўна, яе ўсё ж уразiла дзiўная хлусня невядомага грамадзянiна."], "p": 2233}, {"t": "text", "c": ["- Выбачайце, - раптам усклiкнула яна, - якога Берлiёза?", "Гэтага, што ў газетах сёння..."], "p": 2234}, {"t": "text", "c": ["- Ага, ага..."], "p": 2235}, {"t": "text", "c": ["- Дык гэта, выходзiць, лiтаратары за труною iдуць? - спыталася Маргарыта i на паўслове замоўкла."], "p": 2236}, {"t": "text", "c": ["- Ну вядома ж, яны!"], "p": 2237}, {"t": "text", "c": ["- А вы iх ведаеце?"], "p": 2238}, {"t": "text", "c": ["- Усiх да аднаго, - адказаў рыжы."], "p": 2239}, {"t": "text", "c": ["- Скажыце, - загаварыла Маргарыта, i голас яе зрабiўся глухiм, - а сярод iх ёсць крытык Латунскi?"], "p": 2240}, {"t": "text", "c": ["- А як жа, - адказаў рыжы, - вось ён крайнi, у чацвёртым радзе."], "p": 2241}, {"t": "text", "c": ["- Гэты бландзiн? - прымружылася Маргарыта."], "p": 2242}, {"t": "text", "c": ["- Попельнага колеру...", "Бачыце, глядзiць у неба."], "p": 2243}, {"t": "text", "c": ["- На папа падобны?"], "p": 2244}, {"t": "text", "c": ["- Во-во!"], "p": 2245}, {"t": "text", "c": ["Больш Маргарыта нi пра што не пыталася, прыглядалася да Латунскага."], "p": 2246}, {"t": "text", "c": ["- А вы, я бачу, ненавiдзiце гэтага Латунскага, - усмешлiва загаварыў рыжы."], "p": 2247}, {"t": "text", "c": ["- Я яшчэ сяго-таго ненавiжу, -праз зубы адказала Маргарыта, - але гэта нецiкавая гаворка."], "p": 2248}, {"t": "text", "c": ["Працэсiя ў гэты час рушыла далей, за людзьмi паплылi большасцю пустыя аўтамабiлi."], "p": 2249}, {"t": "text", "c": ["- Сапраўды, што ў гэтым цiкавага, Маргарыта Мiкалаеўна!"], "p": 2250}, {"t": "text", "c": ["Маргарыта здзiвiлася. - Вы ведаеце, хто я?"], "p": 2252}, {"t": "text", "c": ["Замест гэтага рыжы зняў капялюш i ўзяў яго ў руку."], "p": 2253}, {"t": "text", "c": ["Цалкам разбойніцкая рожа! - падумала Маргарыта, углядаючыся ў свайго вулічнага субяседніка."], "p": 2254}, {"t": "text", "c": ["- Я вас не ведаю, - суха сказала Маргарыта."], "p": 2255}, {"t": "text", "c": ["- Адкуль вам ведаць мяне!", "А тым часам я да вас пасланы па справе."], "p": 2256}, {"t": "text", "c": ["Маргарыта збялела і адхіснулася."], "p": 2257}, {"t": "text", "c": ["- З гэтага проста і трэба было пачынаць, - загаварыла яна, - а не малоць чорт ведае што пра адрэзаную галаву!", "Вы мяне хочаце арыштаваць?"], "p": 2258}, {"t": "text", "c": ["- Нічога падобнага, - усклікнуў рыжы, - што гэта такое: калі ўжо загаварыў, дык ужо абавязкова арыштаваць!", "Проста ёсць да вас справа."], "p": 2259}, {"t": "text", "c": ["- Нічога не разумею, якая справа?"], "p": 2260}, {"t": "text", "c": ["Руды азірнуўся і сказаў таямніча:"], "p": 2261}, {"t": "text", "c": ["- Мяне даслалі, каб вас сёння ўвечары запрасіць у госці."], "p": 2262}, {"t": "text", "c": ["- Што вы трызніце, якія госці?"], "p": 2263}, {"t": "text", "c": ["- Да аднаго вельмi шляхетнага iншаземца, - значна сказаў руды, прыжмурыўшы вока."], "p": 2264}, {"t": "text", "c": ["Маргарыта вельмi разгневалася."], "p": 2265}, {"t": "text", "c": ["- Новая парода з'явілася: вулічны зводнік, - паднімаючыся, каб сыходзіць, сказала яна. - Вось дзякуй за такія даручэнні! - пакрыўдзiўшыся, усклікнуў рыжы i прабурчаў у спiну Маргарыце, якая адыходзіць: - Дурніца! - Мярзотнік! - адгукнулася тая, павярнуўшыся, і тут жа пачула за сабой голас рудага:"], "p": 2268}, {"t": "text", "c": ["- Цемра, якая прыйшла з мiжземнага мора, накрыла ненавiдны пракуратарам горад.", "Зніклі вісячыя масты, якія злучалі храм са страшнай Антоніевай вежай... Прапаў Ершалаім, вялікі горад, як быццам не існаваў на свеце... Дык прападзеце ж вы пропадам з вашым абгарэлым сшыткам і сушанай ружай!", "Сядзіце тут на лаўцы адна і маліце ​​яго, каб ён адпусціў вас на волю, даў дыхаць паветрам, пайшоў бы з памяці!"], "p": 2269}, {"t": "text", "c": ["Маргарыта пабялела тварам і вярнулася да лаўкі.", "Руды глядзеў на яе, прыжмурыўшыся."], "p": 2270}, {"t": "text", "c": ["- Я нiчога не разумею, - цiха загаварыла Маргарыта Мiкалаеўна, - пра лiсткi яшчэ можна даведацца... пранiкнуць, падгледзець...", "Наташа падкуплена? так?", "Але як вы маглі даведацца мае думкі? - Яна пакутліва зморшчылася і дадала: - Скажыце мне, хто вы такі?", "З якой вы ўстановы?"], "p": 2271}, {"t": "text", "c": ["- Вось нуда, - прабурчаў рыжы і загаварыў гучней: - Прабачце, я ж сказаў вам, што ні з якога я не з установы!", "Сядзьце, калі ласка."], "p": 2272}, {"t": "text", "c": ["Маргарыта беспярэчна падпарадкавалася, але ўсё-такі, сядаючы, спытала яшчэ раз: - Хто вы такі?"], "p": 2274}, {"t": "text", "c": ["- Ну добра, мяне завуць Азазела, але вам гэта нiчога не гаворыць."], "p": 2275}, {"t": "text", "c": ["- А вы не скажаце мне, як i адкуль вы даведалiся пра лiсткi i пра мае думкi?"], "p": 2276}, {"t": "text", "c": ["- Не скажу, - суха адказаў Азазела."], "p": 2277}, {"t": "text", "c": ["- А вы ведаеце хоць што-небудзь пра яго? - з мальбою зашаптала Маргарыта."], "p": 2278}, {"t": "text", "c": ["- Ну, няхай будзе ведаю."], "p": 2279}, {"t": "text", "c": ["- Малю вас: скажыце толькi адно - ён жывы?", "Не мучце мяне."], "p": 2280}, {"t": "text", "c": ["- Ну, жывы, жывы, - неахвотна адазваўся Азазела."], "p": 2281}, {"t": "text", "c": ["- Божачка!"], "p": 2282}, {"t": "text", "c": ["- Калi ласка, не хвалюйцеся i не крычыце, - пахмура сказаў Азазела."], "p": 2283}, {"t": "text", "c": ["- Даруйце, даруйце, - мармытала пакорлiвая Маргарыта, - я, вядома, раззлавалася на вас.", "Але, пагадзiцеся, калi на вулiцы запрашаюць жанчыну некуды ў госцi...", "Я не старамодная, запэўнiваю вас, - Маргарыта нявесела ўсмiхнулася, - але я нiколi не сустракалася з чужаземцамi, i сустракацца ў мяне з iмi няма нiякае ахвоты... i, акрамя таго, мой муж... Мая драма ў тым, што я жыву з тым, каго не кахаю, але псаваць яму жыццё не хачу. Ад яго я нiчога не мела, акрамя дабра..."], "p": 2284}, {"t": "text", "c": ["Азазела з паказным сумам слухаў гэтае блытанае мармытанне i сурова сказаў: - Прашу вас, памаўчыце хвiлiнку."], "p": 2286}, {"t": "text", "c": ["Маргарыта пакорлiва замоўкла."], "p": 2287}, {"t": "text", "c": ["- Я запрашаю вас да чужаземца зусiм бяспечнага.", "I нiводная душа не будзе ведаць пра гэтае наведванне. Вось за гэта я магу паручыцца."], "p": 2288}, {"t": "text", "c": ["- А навошта я яму? - лiслiва спыталася Маргарыта."], "p": 2289}, {"t": "text", "c": ["- Пра гэта вы даведаецеся пазней."], "p": 2290}, {"t": "text", "c": ["- Разумею... Я павiнна буду аддацца яму, - сказала Маргарыта задумлiва."], "p": 2291}, {"t": "text", "c": ["У адказ на гэта Азазела пагардлiва хмыкнуў i адказаў:"], "p": 2292}, {"t": "text", "c": ["- Любая жанчына ў свеце, магу запэўнiць вас, толькi i марыла б пра гэта, твар Азазелы скрывiўся ад смяшку, - але я расчарую вас, гэтага не будзе."], "p": 2293}, {"t": "text", "c": ["- I што гэта за чужаземец такi? - разгублена ўсклiкнула Маргарыта гэтак моцна, што на яе азiрнулiся мiнакi. - I што за iнтарэс мне iсцi да яго?"], "p": 2294}, {"t": "text", "c": ["Азазела нахiлiўся да яе i шматзначна шапнуў:"], "p": 2295}, {"t": "text", "c": ["- Ну, iнтарэс, скажам, вялiкi...", "Вы скарыстаеце выпадак..."], "p": 2296}, {"t": "text", "c": ["- Што? - усклiкнула Маргарыта, i вочы ў яе зрабiлiся круглыя. - Калi я вас правiльна зразумела, вы намякаеце на тое, што я магу даведацца пра яго?"], "p": 2297}, {"t": "text", "c": ["Азазела моўчкi кiўнуў галавой."], "p": 2298}, {"t": "text", "c": ["- Еду! - цвёрда ўсклiкнула Маргарыта i ўхапiла Азазелу за руку. - Еду куды хочаце!"], "p": 2299}, {"t": "text", "c": ["Азазела з палёгкаю аддыхаўся, адкiнуўся да спiнкi, закрыў плячыма выразанае вялiкiмi лiтарамi \"Нюра\" i загаварыў iранiчна:"], "p": 2300}, {"t": "text", "c": ["- Цяжкi народ гэтыя жанчыны! - ён усунуў рукi ў кiшэнi i далёка наперад выцягнуў ногi. - Нашто, напрыклад, мяне паслалi?", "Няхай бы Бегемот хадзiў, ён прыгожы, абаяльны..."], "p": 2301}, {"t": "text", "c": ["Маргарыта загаварыла, кiсла i па-жабрачы ўсмiхаючыся: - Досыць вам мучыць мяне мiстыфiкацыямi i загадкамi... Я чалавек i так няшчасны, а вы выкарыстоўваеце гэта.", "Улажу я ў нейкую дзiўную гiсторыю, але, клянуся, толькi таму, што вы спакусiлi мяне словамi пра яго! У мяне галава кругам iдзе ад усiх гэтых бед..."], "p": 2303}, {"t": "text", "c": ["- Не драматызуйце, не драматызуйце, - адазваўся Азазела i скрывiў морду, мяне таксама зразумець трэба.", "Даць па мордзе адмiнiстратару, выгнаць дзядзьку з дома, альбо падстрэлiць каго-небудзь, цi яшчэ якую дробязь зрабiць, гэта мая непасрэдная спецыяльнасць, але размаўляць з закаханымi жанчынамi - злiтуйцеся.", "Я ўжо вас паўгадзiны ўломлiваю.", "Дык едзеце?"], "p": 2304}, {"t": "text", "c": ["- Еду, - проста адказала Маргарыта Мiкалаеўна."], "p": 2305}, {"t": "text", "c": ["- Тады, калi ласка, трымайце, - Азазела дастаў з кiшэнi круглую залатую каробачку, падаў яе Маргарыце i сказаў: - Ды схавайце, а то мiнакi глядзяць.", "Яна вам спатрэбiцца, Маргарыта Мiкалаеўна. Вы вельмi пастарэлi ад гора за апошнiя паўгода.", "(Маргарыта ўспыхнула, але нiчога не сказала, а Азазела працягваў.) Сёння вечарам, роўна а палове дзесятай, майце ласку, раздзеўшыся дагала, нацерцi гэтай маззю твар i ўсё цела.", "Далей можаце рабiць што хочаце, але не адыходзьце ад тэлефона.", "У дзесяць я пазваню вам i скажу пра ўсё, што трэба.", "Вы не будзеце мець нiякага клопату, вас прывязуць куды патрэбна, i вам нiчога не зробяць благога.", "Зразумела?"], "p": 2306}, {"t": "text", "c": ["Маргарыта памаўчала i сказала: - Зразумела. Гэтая рэч з чыстага золата, адчуваецца на вагу.", "Ну што ж, я цудоўна разумею, што мяне купляюць i ўкручваюць у нейкую непрыстойную гiсторыю, за гэта я дорага заплачу."], "p": 2308}, {"t": "text", "c": ["- Ну, ды што ж гэта такое? Вы зноў за сваё? - амаль зашыпеў Азазела."], "p": 2309}, {"t": "text", "c": ["- Не, пачакайце!"], "p": 2310}, {"t": "text", "c": ["- Аддайце назад памаду."], "p": 2311}, {"t": "text", "c": ["Маргарыта мацней сцiснула ў руцэ каробачку i працягвала: - Не, пачакайце...", "Я ведаю, на што згаджаюся. Але згаджаюся з-за яго, таму болей спадзявацца няма на што ва ўсiм белым свеце.", "Але я хачу сказаць вам, што калi загубiце мяне, вам будзе сорамна!", "Сорамна!", "Я гiну з-за кахання! Маргарыта ўдарыла сябе ў сэрца i падняла вочы на сонца. - Аддайце назад, - злосна шыпеў Азазела, - аддайце назад, i на д'ябла мне ўсё гэта. Няхай пасылаюць Бегемота. - Э, не! - працягвала Маргарыта, мiнакi здзiўлена азiралiся на яе. - Я згодная на ўсё, згодная на гэту камедыю з намазваннем, згодная да чорта на рогi. Не аддам!"], "p": 2315}, {"t": "text", "c": ["- Во! - раптоўна зароў Азазела, вытрашчыўся на садовую рашотку i паказаў пальцам."], "p": 2316}, {"t": "text", "c": ["Маргарыта павярнулася туды, куды паказваў Азазела, але нiчога там не заўважыла.", "Тады яна адвярнулася назад да Азазелы, каб растлумачыў сваё недарэчнае \"Во!\", але тлумачыць не было каму: таямнiчы субяседнiк Маргарыты Мiкалаеўны знiк.", "Маргарыта хуценька сунула руку ў сумачку, куды схавала каробачку, i пераканалася, што яна там.", "Тады Маргарыта Мiкалаеўна бяздумна пабегла прэч з Аляксандраўскага саду."], "p": 2317}]}