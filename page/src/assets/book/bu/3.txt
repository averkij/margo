{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 3", "p": 406}, {"t": "h2", "c": "Сёмы доказ", "p": 407}, {"t": "text", "c": ["- Ага, было каля дзесяцi гадзiн ранiцы, глыбокапаважаны Iван Мiкалаевiч, сказаў прафесар."], "p": 398}, {"t": "text", "c": ["Паэт правёў рукою па твары, як чалавек, якi толькi што прачнуўся i ўбачыў, што на Патрыярхавых сажалках вечар."], "p": 399}, {"t": "text", "c": ["Вада ў сажалцы пачарнела, i лёгкая лодачка плыла ўжо па ёй, i чуўся плёскат вясла i смяшок нейкае гараджаначкi ў лодачцы.", "На алеях на лавачках з'явiлася публiка, але на ўсiх трох баках квадрата, акрамя таго боку, дзе былi нашы субяседнiкi."], "p": 400}, {"t": "text", "c": ["Неба над Масквою быццам вылiняла, i зусiм выразна была вiдаць увышынi поўня, яшчэ не залатая, а толькi белая.", "Дыхаць стала намнога лягчэй, i галасы пад лiпамi цяпер гучалi мякчэй, па-вечароваму."], "p": 401}, {"t": "text", "c": ["\"Як жа гэта я не заўважыў, калi ён паспеў сплесцi цэлы расказ? - падумаў Бяздомны здзiўлена, - вось ужо i вечар!", "А можа, гэта i не ён мне расказваў, а я заснуў i ўсё мне саснiлася?\"", "Але трэба думаць, што ўсё ж расказваў прафесар, бо тое ж самае саснiлася i Берлiёзу, i той сказаў, уважлiва ўглядаючыся ў твар незнаёмца."], "p": 402}, {"t": "text", "c": ["- Расказанае вамi надзвычай цiкава, прафесар, хаця гэта зусiм не супадае з евангельскiмi апавяданнямi."], "p": 403}, {"t": "text", "c": ["- Злiтуйцеся, - паблажлiва адазваўся з усмешкаю прафесар, - каму-каму, а вам трэба ведаць, што нiчога з таго, што напiсана ў Евангеллi, не было на самай справе нiколi, i калi мы пачнём спасылацца на Евангелле як на гiстарычную крынiцу... - ён яшчэ раз усмiхнуўся, i Берлiёз асекся, таму што лiтаральна тое ж самае ён гаварыў Бяздомнаму, калi iшоў з iм па Броннай да Патрыярхавых сажалак."], "p": 404}, {"t": "text", "c": ["- Гэта правiльна, - заўважыў Берлiёз, - але баюся, што нiхто не можа пацвердзiць, што i тое, пра што вы нам расказалi, адбывалася на самай справе."], "p": 405}, {"t": "text", "c": ["- Э, не!", "Гэта можа хто пацвердзiць! - на ломанай мове надзвычай упэўнена адказаў прафесар i нечакана таямнiча паклiкаў абодвух сябрукоў блiжэй да сябе."], "p": 406}, {"t": "text", "c": ["Тыя нахiлiлiся да яго з абодвух бакоў, i ён сказаў, але ўжо без усякага акцэнту, якi ў яго бог ведае чаму то з'яўляўся, то знiкаў:"], "p": 407}, {"t": "text", "c": ["- Справа ў тым... - тут прафесар спалохана азiрнуўся i загаварыў шэптам, што я сам прысутнiчаў пры ўсiм гэтым.", "I на балконе быў у Понцiя Пiлата, i ў садзе, калi ён з Каiфам размаўляў, i на памосце, але таемна, iнкогнiта, як гаворыцца, таму прашу вас - нiкому нi слова i поўны сакрэт!.. Цiха!.."], "p": 408}, {"t": "text", "c": ["Запанавала маўчанне, i Берлiёз пабялеў."], "p": 409}, {"t": "text", "c": ["- Вы... вы колькi ў Маскве? - спытаўся, i голас у яго задрыжаў."], "p": 410}, {"t": "text", "c": ["- А я толькi што, хвiлiну назад у Маскву прыехаў, - разгублена адказаў прафесар, i толькi тут сябры змаглi як след разгледзець яго вочы i пераканацца ў тым, што левае, зялёнае, зусiм вар'яцкае, а правае - пустое, чорнае i мёртвае."], "p": 411}, {"t": "text", "c": ["\"Вось усё i стала зразумела! - падумаў Берлiёз спалохана. - Прыехаў вар'ят немец цi толькi што звар'яцеў тут, на Патрыярхавых сажалках.", "Вось якая гiсторыя!\"", "Сапраўды, усё тлумачылася вельмi проста: i дзiўны сняданак у прафесара Канта, i дзiвацкiя прароцтвы наконт алею i Анечкi, i прароцтва пра тое, што галава будзе адрэзана, i ўсё астатняе - прафесар быў вар'ят."], "p": 412}, {"t": "text", "c": ["Берлiёз адразу ж зразумеў, што трэба зрабiць.", "Ён адкiнуўся на спiнку, за плячыма ў прафесара замiргаў Бяздомнаму - не спрачайся, маўляў, - але разгублены паэт гэтых сiгналаў не зразумеў."], "p": 413}, {"t": "text", "c": ["- Так, так, так, - узбуджана гаварыў Берлiёз, - мiж iншым, усё гэта магчыма! Вельмi нават магчыма, i Понцiй Пiлат, i балкон, i ўсё астатняе.", "А вы адзiн прыехалi цi з жонкаю?"], "p": 414}, {"t": "text", "c": ["- Адзiн, адзiн, я заўсёды адзiн, - горка адказаў прафесар."], "p": 415}, {"t": "text", "c": ["- А дзе ж вашы рэчы, прафесар? - даверлiва дапытваўся Берлiёз. - У \"Метраполi\"?", "Дзе вы спынiлiся?"], "p": 416}, {"t": "text", "c": ["- Я?", "Нiдзе, - адказаў звар'яцелы немец, сумна i дзiка блукаючы позiркам па Патрыярхавых сажалках."], "p": 417}, {"t": "text", "c": ["- Як?", "А... дзе вы будзеце жыць?"], "p": 418}, {"t": "text", "c": ["- У вашай кватэры, - раптам нахабна адказаў вар'ят i падмiргнуў."], "p": 419}, {"t": "text", "c": ["- Я... я вельмi рады, - замармытаў Берлiёз, - але, паверце, вам у мяне будзе нязручна... А ў \"Метраполi\" цудоўныя нумары, гэта першакласны гатэль..."], "p": 420}, {"t": "text", "c": ["- А д'ябла таксама не iснуе? - раптам весела папытаўся ў Iвана Мiкалаевiча хворы."], "p": 421}, {"t": "text", "c": ["- I д'ябла..."], "p": 422}, {"t": "text", "c": ["- Не пярэч! - аднымi губамi шапнуў Берлiёз, адкiнуўся за плечы прафесара i паказваў на мiгах."], "p": 423}, {"t": "text", "c": ["- Ды няма нiякага д'ябла! - закрычаў зусiм неўпапад Iван Мiкалаевiч, разгубiўшыся ад усяго гэтага. - Вось насланнё!", "Хопiць вам псiхаваць!"], "p": 424}, {"t": "text", "c": ["Тут вар'ят зарагатаў гэтак, што з лiпы над галовамi субяседнiкаў вылецеў верабей."], "p": 425}, {"t": "text", "c": ["- Ну, гэта ўжо i сапраўды цiкава, - трасучыся ад рогату, гаварыў прафесар, - што ж гэта ў вас, за што нi вазьмiся - няма, нiчога няма! - Ён перастаў рагатаць раптоўна, як i бывае пры псiхiчнай хваробе, пасля смеху даўся ў другую крайнасць - крыкнуў сурова i злосна: - Значыць, усё ж няма?"], "p": 426}, {"t": "text", "c": ["- Супакойцеся, супакойцеся, супакойцеся, прафесар, - мармытаў Берлiёз, каб болей не хваляваць хворага, - вы пасядзiце тут хвiлiнку з таварышам Бяздомным, а я толькi збегаю да перакрыжавання, дзынкну па тэлефоне, а потым мы вас i павядзём туды, куды вы хочаце.", "Вы ж не ведаеце горада..."], "p": 427}, {"t": "text", "c": ["Берлiёзаў план варта прызнаць правiльным: трэба было дабегчы да блiжэйшага тэлефона i паведамiць у замежнае бюро пра тое, што прыезджы з-за мяжы кансультант сядзiць на Патрыярхавых сажалках у зусiм ненармальным стане. Дык вось, неабходна прыняць меры, а то атрымлiваецца нейкае непрыемнае глупства."], "p": 428}, {"t": "text", "c": ["- Патэлефанаваць?", "Ну, што ж, патэлефануйце, - сумна згадзiўся хворы i раптам горача папрасiў: - Але малю вас на развiтанне, паверце хаця таму, што ёсць д'ябал!", "Пра большае я ўжо не прашу.", "Майце на ўвазе, што на гэта ёсць сёмы доказ, i ён сама надзейны!", "I зараз вам ён будзе паказаны."], "p": 429}, {"t": "text", "c": ["- Добра, добра, - з фальшываю ласкавасцю сказаў Берлiёз, падмiргнуў засмучанаму паэту, якому зусiм не хацелася вартаваць звар'яцелага немца, i памчаў да таго выхаду з Патрыярхавых, якi знаходзiцца на рагу Броннае i Ермалаеўскага завулка."], "p": 430}, {"t": "text", "c": ["А прафесар адразу ж зрабiўся здаровым i вясёлым."], "p": 431}, {"t": "text", "c": ["- Мiхаiл Аляксандравiч! - крыкнуў ён наўздагон Берлiёзу."], "p": 432}, {"t": "text", "c": ["Той здрыгануўся, азiрнуўся, але супакоiў сябе тым, што iмя яго i iмя па-бацьку вядомы прафесару таксама з газеты.", "А прафесар крыкнуў, склаўшы рукi рупарам:"], "p": 433}, {"t": "text", "c": ["- Цi не загадаеце неадкладна адбiць тэлеграму вашаму дзядзьку ў Кiеў?"], "p": 434}, {"t": "text", "c": ["I зноў перасмыкнула Берлiёза.", "Адкуль вар'ят ведае пра яго кiеўскага дзядзьку?", "Пра гэта ж у газетах не сказана.", "Эге, цi не праў тут Бяздомны?", "А калi дакумент лiпавы?", "Вой, дзiўны суб'ект.", "Тэлефанаваць, тэлефанаваць! Яго хутка высветляць!"], "p": 435}, {"t": "text", "c": ["Берлiёз пабег далей, нi да чога болей не прыслухоўваючыся."], "p": 436}, {"t": "text", "c": ["I тут ля самага выхаду на Бронную з лаўкi насустрач рэдактару ўстаў якраз гэтакi ж самы грамадзянiн, што тады ў сонечным святле вылепiўся з тлустае спякоты.", "Толькi цяпер ён быў ужо не паветраны, а звычайны, плоцкi, i ў прыцемку Берлiёз добра разгледзеў, што вусiкi ў яго як курынае пер'е, вочкi маленькiя, iранiчныя i п'янаватыя, а штаны клятчастыя, падцягнутыя гэтак, што вiдаць брудныя белыя шкарпэткi."], "p": 437}, {"t": "text", "c": ["Мiхаiл Аляксандравiч падаўся назад, але супакоiў сябе тым, што гэта недарэчнае супадзенне i што цяпер няма часу на роздум."], "p": 438}, {"t": "text", "c": ["- Турнiкет шукаеце, грамадзянiн? - надтрэснутым тэнарам пацiкавiўся клятчасты тып. - Сюды, калi ласка!", "Проста i выйдзеце куды трэба!", "З вас бы за падказку на чвэрць лiтра... падлячыцца... былому рэгенту! - суб'ект, крыўляючыся, наводмаш зняў сваю жакейскую шапачку."], "p": 439}, {"t": "text", "c": ["Берлiёз не стаў слухаць пабiрушку i крыўляку рэгента, падбег да турнiкета, узяўся за яго рукою.", "Ён павярнуў яго i збiраўся ўжо ступiць на рэйкi, як у твар пырснула чырвоным i белым святлом: у шкляной скрынцы засвяцiўся надпiс: \"Сцеражыся трамвая!\""], "p": 440}, {"t": "text", "c": ["Адразу ж падляцеў трамвай, якi заварочваў на новую лiнiю з Ермалаеўскага на Бронную.", "Як толькi завярнуў i выйшаў на прамую, раптоўна асвятлiўся ўнутры электрычнасцю, узвыў i дадаў ходу."], "p": 441}, {"t": "text", "c": ["Асцярожны Берлiёз, хоць i стаяў у бяспечным месцы, вырашыў вярнуцца за рагатку, пераклаў руку на вяртушцы, ступiў крок назад.", "I ў гэтае iмгненне рука яго сарвалася, нага няўмольна, як на лёдзе, слiзганула па бруку да рэек, другую нагу падкiнула, i Берлiёз вылецеў на рэйкi."], "p": 442}, {"t": "text", "c": ["Берлiёз стараўся за што-небудзь ухапiцца, упаў дагары, злёгку ўдарыўся патылiцай аб каменне, i ўспеў угледзець увышынi, але справа цi злева, ён ужо не запомнiў, - пазалочаную поўню.", "Ён паспеў перавярнуццца на бок, iмклiва падцягнуў ногi да жывата i, пасля таго як павярнуўся, угледзеў, як iмчыць на яго з нястрымнаю сiлаю зусiм белы ад жаху твар жанчыны-вагонаважатай i яе чырвоную павязку.", "Берлiёз не паспеў ускочыць, але вакол яго адчайнымi жаночымi галасамi завiшчала ўся вулiца.", "Важатая рванула за электрычны тормаз, вагон сеў носам у зямлю, пасля iмгненна падскочыў, з грукатам i звонам з вокнаў пасыпалася шкло.", "Тут у мазгах у Берлiёза нехта адчайна крыкнуў: \"Няўжо?..\"", "Яшчэ раз, ужо апошнi раз, мiльганула поўня, якая развальвалася на кавалкi, i потым стала цёмна."], "p": 443}, {"t": "text", "c": ["Трамвай накрыў Берлiёза, i пад агароджу Патрыярхавае алеi выкiнула на брукаваны каменны адхон круглы цёмны прадмет. Ён скацiўся з гэтага адхону i заскакаў па бруку Броннае."], "p": 444}, {"t": "text", "c": ["Гэта была адрэзаная галава Берлiёза."], "p": 445}]}