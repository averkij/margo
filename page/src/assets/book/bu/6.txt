{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 6", "p": 629}, {"t": "h2", "c": "Шызафрэнія, як і было сказана", "p": 630}, {"t": "text", "c": ["Калi ў прыёмную славутай псiхiятрычнай клiнiкi, якую нядаўна пабудавалi пад Масквой на беразе рэчкi, зайшоў чалавек з востраю бародкаю, апрануты ў белы халат, была палова другой ночы.", "Трое санiтараў не спускалi вачэй з Iвана Мiкалаевiча, якi сядзеў на канапе.", "Тут быў i зусiм расхваляваны паэт Рохiн. Ручнiкi, якiмi звязвалi Iвана Мiкалаевiча, ляжалi кучаю на той жа канапе. Рукi i ногi ў Iвана Мiкалаевiча былi развязаны."], "p": 620}, {"t": "text", "c": ["Угледзеўшы чалавека, Рохiн пабялеў, кашлянуў i баязлiва сказаў: - Добры дзень, доктар!"], "p": 622}, {"t": "text", "c": ["Доктар пакланiўся Рохiну, але ў гэты час глядзеў не на яго, а на Iвана Мiкалаевiча. Той сядзеў зусiм нерухома, злосны з твару, насупiўшы бровы, i нават не варухнуўся, калi зайшоў доктар."], "p": 624}, {"t": "text", "c": ["- Вось, доктар, - чамусьцi таямнiчым шэптам загаварыў Рохiн i баязлiва азiрнуўся на Iвана Мiкалаевiча, - вядомы паэт Iван Бяздомны... вось, бачыце, мы баiмося, што белая гарачка..."], "p": 625}, {"t": "text", "c": ["- Моцна пiў? - скрозь зубы спытаўся доктар."], "p": 626}, {"t": "text", "c": ["- Не, выпiваў, але не так каб ужо... - Тараканаў, пацукоў, чорцiкаў альбо сабак не лавiў?"], "p": 628}, {"t": "text", "c": ["- Не, - скалануўся Рохiн, - яго я ўчора i сёння ранiцай бачыў. Зусiм здаровы быў..."], "p": 629}, {"t": "text", "c": ["- А чаму ў споднiм?", "З ложка ўзялi?"], "p": 630}, {"t": "text", "c": ["- Ён, доктар, у рэстарацыю у гэтакiм выглядзе прыйшоў..."], "p": 631}, {"t": "text", "c": ["- Ага, ага, - вельмi задаволена сказаў доктар, - а чаму абадраны?", "Бiўся з кiм-небудзь?"], "p": 632}, {"t": "text", "c": ["- Ён з плота ўпаў, а потым у рэстарацыi ўдарыў аднаго, а потым другога..."], "p": 633}, {"t": "text", "c": ["- Так, так, так, - сказаў доктар, завярнуўся да Iвана i дадаў: - Добры дзень!"], "p": 634}, {"t": "text", "c": ["- Добры дзень, шкоднiк! - злосна i гучна адказаў Iван."], "p": 635}, {"t": "text", "c": ["Рохiн збянтэжыўся гэтак, што не адважваўся вочы падняць на ветлiвага доктара.", "Але той зусiм не пакрыўдзiўся, а звычна зняў акуляры, прыпадняў крысо халата, спрытным рухам схаваў iх у заднюю кiшэню штаноў, а потым спытаўся ў Iвана: - Колькi вам гадоў?"], "p": 637}, {"t": "text", "c": ["- Пайшлi вы ўсе к чорту, дальбог! - груба крыкнуў Iван i адвярнуўся."], "p": 638}, {"t": "text", "c": ["- Чаго вы злуяцеся?", "Хiба я сказаў вам хоць што-небудзь непрыемнае?"], "p": 639}, {"t": "text", "c": ["- Мне дваццаць тры гады, - узбуджана загаварыў Iван, - i я падам скаргу на вас усiх.", "А на цябе асаблiва, гнiда, - выдзелiў ён асобна Рохiна."], "p": 640}, {"t": "text", "c": ["- I чаму вы будзеце скардзiцца?"], "p": 641}, {"t": "text", "c": ["- Таму, што мяне, здаровага чалавека, схапiлi i сiлком прывалаклi ў дурдом! - абурана адказаў Iван."], "p": 642}, {"t": "text", "c": ["Тут Рохiн прыгледзеўся да Iвана i пахаладзеў: нiчога вар'яцкага не было ў Iванавых вачах.", "З каламутных, якiя былi ў Грыбаедаве, яны ператварылiся ў ясныя, ранейшыя."], "p": 643}, {"t": "text", "c": ["\"Браточкi, - спалохана падумаў Рохiн, - ды ён i сапраўды нармальны!", "Вось дурнота якая!", "Навошта ж мы тады, сапраўды, прывалаклi яго сюды?", "Нармальны, нармальны, толькi морда аблупленая...\"", "- Вы знаходзiцеся, - спакойна загаварыў доктар i сеў на белую табурэтку на блiскучай назе, - не ў вар'яцкiм доме, а ў клiнiцы, дзе вас нiхто не будзе затрымлiваць, калi няма патрэбы."], "p": 644}, {"t": "text", "c": ["Iван Мiкалаевiч зiрнуў скоса i недаверлiва, але ўсё ж прабурчаў: - Слава богу!", "Знайшоўся хоць адзiн нармальны сярод iдыётаў, найпершы з якiх - балбес i бездар Сашка!"], "p": 646}, {"t": "text", "c": ["- Хто гэта Сашка-бездар? - пацiкавiўся доктар."], "p": 647}, {"t": "text", "c": ["- А вось ён, Рохiн! - адказаў Iван i тыцнуў брудным пальцам у Рохiна."], "p": 648}, {"t": "text", "c": ["Той успыхнуў ад абурэння."], "p": 649}, {"t": "text", "c": ["\"Гэта ён мне заместа дзякуй, - горка падумаў ён, - за тое, што я рашыў дапамагчы яму!", "На самай справе брыдота!\"", "- Тыповы кулачок па сваёй псiхалогii, - загаварыў Iван Мiкалаевiч, якому прыспiчыла выкрыць Рохiна, - i прытым кулачок, якi старанна маскiруецца пад пралетарыя.", "Паглядзiце на яго посную фiзiяномiю i параўнайце з тымi крыклiвымi вершамi, якiя ён выдумляе да святаў! Хэ-хэ-хэ...", "\"Узвейцеся!\" ды \"развейцеся!,\"... а вы ў нутро яму зiрнiце - што ён там думае... вы ахнеце! i Iван Мiкалаевiч злавесна засмяяўся."], "p": 650}, {"t": "text", "c": ["Рохiн цяжка соп, быў чырвоны i думаў толькi пра тое, што ён прыгрэў у сябе на грудзях змяю, што ён рашыў дапамагчы таму, хто напавер аказаўся лютым ворагам.", "I галоўнае, што нiчога не зробiш: не будзеш жа сварыцца з вар'ятам?!"], "p": 651}, {"t": "text", "c": ["- А чаму вас, скажыце, прывезлi да нас? - спытаўся доктар пасля таго, як уважлiва выслухаў выкрыццё."], "p": 652}, {"t": "text", "c": ["- Ды чорт iх ведае, дурняў!", "Схапiлi, звязалi нейкiмi анучамi i павалаклi на грузавiку!"], "p": 653}, {"t": "text", "c": ["- Дазвольце спытацца, а чаму вы ў рэстарацыю прыйшлi ў адной бялiзне?"], "p": 654}, {"t": "text", "c": ["- А што тут такога, - адказаў Iван, - пайшоў я купацца на Маскву-раку, ну i свiснулi маё адзенне, а гэтыя рызманы пакiнулi!", "Не голым жа мне па Маскве iсцi? Надзеў, што было, таму што спяшаўся ў рэстарацыю да Грыбаедава."], "p": 655}, {"t": "text", "c": ["Доктар запытальна паглядзеў на Рохiна, i той пахмура прамармытаў: - Рэстарацыя гэтак называецца. - Ага, - сказаў доктар, - а чаму вы спяшалiся?", "Спатканне якое?"], "p": 658}, {"t": "text", "c": ["- Кансультанта я лаўлю, - адказаў Iван Мiкалаевiч i трывожна азiрнуўся."], "p": 659}, {"t": "text", "c": ["- Якога кансультанта?"], "p": 660}, {"t": "text", "c": ["- Вы Берлiёза ведаеце? - спытаўся Iван шматзначна."], "p": 661}, {"t": "text", "c": ["- Гэта... кампазiтар? Iван засмуцiўся."], "p": 663}, {"t": "text", "c": ["- Якi кампазiтар? А, ды не!", "Кампазiтар - гэта супадзенне з прозвiшчам Мiшы Берлiёза!"], "p": 664}, {"t": "text", "c": ["Рохiну не хацелася нiчога гаварыць, але даводзiлася тлумачыць."], "p": 665}, {"t": "text", "c": ["- Сакратара МАССАЛIТа Берлiёза сёння вечарам зарэзала трамваем на Патрыярхавых."], "p": 666}, {"t": "text", "c": ["- Не гавары пра тое, чаго не ведаеш! - раззлаваўся на Рохiна Iван. - Я, а не ты быў там!", "Ён яго знарок пад трамвай прыстроiў!"], "p": 667}, {"t": "text", "c": ["- Папхнуў?"], "p": 668}, {"t": "text", "c": ["- Ды пры чым тут \"папхнуў\"? - злаваўся на агульную бесталковасць Iван. Яму i папiхаць не трэба!", "Ён гэтакiя штукi можа вытварыць, што толькi трымайся!", "Ён зараней ведаў, што Берлiёз трапiць пад трамвай!"], "p": 669}, {"t": "text", "c": ["- А хто-небудзь, акрамя вас, бачыў гэтага кансультанта?"], "p": 670}, {"t": "text", "c": ["- Вось у тым i бяда, што толькi я i Берлiёз."], "p": 671}, {"t": "text", "c": ["- Так.", "I якiя ж меры вы прынялi, каб затрымаць забойцу? - тут доктар завярнуўся i кiнуў позiрк на жанчыну ў белым халаце, якая сядзела збоч за столiкам.", "Тая дастала лiст з шуфлядкi i пачала запаўняць пустыя мясцiны ў графах."], "p": 672}, {"t": "text", "c": ["- Меры вось якiя. Узяў я на кухнi свечачку... - Вось гэту? - спытаўся доктар i паказаў на паломаную свечку, якая ляжала побач з iконкай на стале перад жанчынаю."], "p": 674}, {"t": "text", "c": ["- Гэтую i..."], "p": 675}, {"t": "text", "c": ["- А навошта iконка?"], "p": 676}, {"t": "text", "c": ["- Ага, i iконка...", "- Iван пачырванеў, - iконка больш за ўсё i спалохала, ён зноў пальцам паказаў на Рохiна, - але справа ў тым, што ён, кансультант, ён, скажам шчыра... знаецца з нячыстаю сiлаю... i проста так яго не зловiш."], "p": 677}, {"t": "text", "c": ["Санiтары чамусьцi выцягнулi рукi па швах i не спускалi вачэй з Iвана."], "p": 678}, {"t": "text", "c": ["- Ага, - працягваў Iван, - знаецца! Тут факт бясспрэчны.", "Ён асабiста з Понцiем Пiлатам размаўляў. Ды не глядзiце вы гэтак на мяне! Праўду гавару! Усё бачыў - i балкон, i пальмы!", "Быў, адным словам, у Понцiя Пiлата, я ручаюся."], "p": 679}, {"t": "text", "c": ["- Ну, ну..."], "p": 680}, {"t": "text", "c": ["- Ну, значыць, я iконку на грудзi прычапiў i пабег...I тут гадзiннiк ударыў двойчы."], "p": 682}, {"t": "text", "c": ["- Эге, - усклiкнуў Iван i ўстаў з канапы, - дзве гадзiны, а я з вамi час марную!", "Я прашу прабачэння, дзе тэлефон?"], "p": 683}, {"t": "text", "c": ["- Прапусцiце да тэлефона, - загадаў доктар санiтарам."], "p": 684}, {"t": "text", "c": ["Iван схапiў слухаўку, а жанчына тым часам спыталася ў Рохiна:"], "p": 685}, {"t": "text", "c": ["- Жанаты ён?"], "p": 686}, {"t": "text", "c": ["- Халасцяк, - спалохана адказаў Рохiн."], "p": 687}, {"t": "text", "c": ["- Сябра прафсаюза?"], "p": 688}, {"t": "text", "c": ["- Ага."], "p": 689}, {"t": "text", "c": ["- Мiлiцыя? - закрычаў Iван у слухаўку. - Мiлiцыя?", "Таварыш дзяжурны, загадайце зараз жа, каб выслалi пяць матацыклiстаў з кулямётамi лавiць замежнага кансультанта.", "Што?", "Заязджайце па мяне, я сам з вамi паеду...", "Гаворыць паэт Iван Бяздомны з вар'яцкага дома...", "Якi ваш адрас? - шэптам спытаўся Бяздомны ў доктара, прыкрыўшы слухаўку далонню, а потым зноў закрычаў у слухаўку: - Вы слухаеце?", "Алё!..", "Бесталач! - раптам зароў Iван i ляпнуў слухаўку аб сцяну.", "Потым ён завярнуўся да доктара, падаў руку, суха сказаў \"да пабачэння\" i сабраўся iсцi."], "p": 690}, {"t": "text", "c": ["- Злiтуйцеся, куды ж вы хочаце iсцi, - загаварыў доктар, гледзячы Iвану ў вочы, - апоўначы, у адной бялiзне...", "Вы сябе дрэнна адчуваеце, застаньцеся ў нас!"], "p": 691}, {"t": "text", "c": ["- Прапусцiце, - сказаў Iван санiтарам, якiя заступiлi дзверы.", "- Прапусцiце вы цi не? - страшным голасам крыкнуў паэт."], "p": 692}, {"t": "text", "c": ["Рохiн затрымцеў, а жанчына нацiснула на кнопачку ў стале, i на яго блiскучую паверхню выскачыла блiскучая каробачка i запаяная ампула."], "p": 693}, {"t": "text", "c": ["- Ах, так?! - дзiка i зацкавана прамовiў Iван i азiрнуўся. - Ну ладна!", "Бывайце... - i галавою ён кiнуўся ў акно.", "Пачуўся ўдар, але спецыяльнае шкло вытрымала, i праз iмгненне Iван выкручваўся ў руках у санiтараў.", "Ён хрыпеў, спрабаваў кусацца, крычаў:"], "p": 694}, {"t": "text", "c": ["- Дык вось якiя вы шкельцы ў сябе завялi!..", "Пусцi!..", "Пусцi, кажу! Шпрыц блiснуў у руках у доктара, жанчына адным узмахам разарвала рукаў талстоўкi i ўчапiлася ў руку з нежаночаю сiлаю.", "Запахла эфiрам, Iван аслаб у руках у чатырох чалавек, i спрытны доктар выкарыстаў гэты момант, укалоў iголку ў Iванаву руку.", "Iвана патрымалi яшчэ некалькi хвiлiн, потым паклалi на канапу."], "p": 696}, {"t": "text", "c": ["- Бандыты, - закрычаў Iван i ўсхапiўся з канапы, але яго пасадзiлi.", "Як толькi адпусцiлi, ён зноў падхапiўся, але назад ужо сеў сам.", "Ё? памаўчаў, дзiкавата азiрнуўся, потым нечакана пазяхнуў, потым злосна ўсмiхнуўся."], "p": 697}, {"t": "text", "c": ["- Упяклi ўсё ж, - сказаў ён, пазяхнуўшы яшчэ раз, нечакана прылёг, галаву паклаў на падушку, кулак па-дзiцячы пад шчаку, замармытаў ужо сонным голасам, нязлосна: - Ну што ж, добра... самi ж за ўсё i расплацiцеся. Я папярэдзiў, а там як хочаце! Мяне ж зараз найбольш цiкавiць Понцiй Пiлат...", "Пiлат... - i ён заплюшчыў вочы."], "p": 698}, {"t": "text", "c": ["- Ванну, сто семнаццатую асобную i пост да яго, - загадаў доктар, надзяваючы акуляры.", "Тут Рохiн зноў здрыгануўся: нячутна адчынiлiся белыя дзверы, за iмi быў вiдаць калiдор, асветлены сiнiмi начнымi лямпачкамi.", "З калiдора выехала на гумавых колах канапа, на яе пераклалi зацiхлага Iвана, i дзверы за iмi замкнулiся."], "p": 699}, {"t": "text", "c": ["- Доктар, - шэптам спытаў уражаны Рохiн, - ён што, сапраўды хворы?"], "p": 700}, {"t": "text", "c": ["- Вядома, - адказаў доктар. - I што ж гэта з iм? - спалохана спытаў Рохiн. Стомлены доктар паглядзеў на Рохiна i вяла адказаў: - Рухальнае i моўнае ўзбуджэнне... лiхаманкавыя iнтэрпрэтацыi... выпадак, вiдаць, цяжкi...", "Шызафрэнiя, мабыць. I да ўсяго гэтага алкагалiзм..."], "p": 704}, {"t": "text", "c": ["Рохiн зразумеў са сказанага доктарам, што справа ў Iвана Мiкалаевiча дрэнь, уздыхнуў i спытаўся:"], "p": 705}, {"t": "text", "c": ["- А што гэта ён усё пра нейкага кансультанта гаварыў?"], "p": 706}, {"t": "text", "c": ["- Бачыў, мабыць, некага, хто надта ўразiў яго хворае ўяўленне.", "А можа, i галюцынацыi..."], "p": 707}, {"t": "text", "c": ["Праз некалькi хвiлiн грузавiк iмчаў Рохiна ў Маскву.", "Свiтала, i святло не патушаных на шашы лiхтароў было ўжо непатрэбнае i непрыемнае.", "Шафёр злаваўся, што змарнавана ноч, гнаў машыну хутка, i яе заносiла на паваротах."], "p": 708}, {"t": "text", "c": ["Вось i лес адпаў, застаўся недзе ззаду, i рэчка адышла некуды ўбок, насустрач грузавiку сыпалася рознае: нейкiя платы з вартаўнiчымi будкамi i штабелi дроў, высозныя валуны i нейкiя мачты, а на iх нанiзаныя катушкi, кучы каменнага друзу, зямля, парэзаная канавамi, - адным словам, адчувалася, што вось яна, Масква, побач, недзе за чарговым паваротам, i зараз навалiцца, абхопiць."], "p": 709}, {"t": "text", "c": ["Рохiна калацiла i падкiдала нейкая калодка, на якой ён прымасцiўся, вылузвалася з-пад яго.", "Рэстарацыйныя ручнiкi, што падкiнуў мiлiцыянер, якi раней ад'ехаў на тралейбусе разам з Панцялеем, коўзалiся па ўсiм кузаве.", "Рохiн паспрабаваў iх спачатку сабраць, але потым чамусьцi злосна прашыпеў: \"Ну iх к чорту!", "Чаго я, на самай справе, кручуся, як дурань?..\" - адкiнуў iх нагой i не глядзеў туды болей."], "p": 710}, {"t": "text", "c": ["Настрой у яго быў жахлiвы.", "Наведванне журботнага дома пакiнула ў душы цяжкi след.", "Рохiн спрабаваў зразумець, што яго мучыць. Калiдор з сiнiмi лямпачкамi, якi ўрэзаўся ў памяць?", "Думка пра тое, што горшае бяды, чым вар'яцтва, няма на свеце?", "Вядома, i гэта ўсё. Але яно так - агульная думка. А вось яшчэ ёсць нешта. Што ж гэта?", "Крыўда, вось што.", "Ага, крыўдныя словы, якiя сказаў Бяздомны проста ў вочы.", "I бяда не ў тым, што яны крыўдныя, а ў тым, што гэта праўда."], "p": 711}, {"t": "text", "c": ["Паэт не глядзеў болей па баках, а ўпёрся позiркам у падлогу, дрыготкую i брудную, пачаў нешта мармытаць, ныць, нiшчыць самога сябе."], "p": 712}, {"t": "text", "c": ["Ну, вершы...", "Яму - трыццаць два гады! А сапраўды, што ж будзе далей?", "I далей ён будзе выдумляць па некалькi вершаў у год.", "Да старасцi?", "Ага, да старасцi.", "Што ж дадуць яму гэтыя вершы? Славу?", "\"Глупства!", "Хоць сам сябе не абманвай.", "Нiколi не будзе славы ў таго, хто выдумляе недарэчныя вершыкi.", "Чаму недарэчныя?", "Праўда, праўда сказана! - бязлiтасна пераконваў сябе Рохiн, - не веру я нiчому з таго, што пiшу!..\" Атручаны выбухам неўрастэнii, паэт гайдануўся, падлога перад iм перастала трэсцiся.", "Рохiн падняў галаву i ўбачыў, што ён даўно ўжо ў Маскве i што над Масквою ранiца, што воблака падсвечана золатам, што грузавiк яго спынiўся ў калоне разам з iншымi ля павароту на бульвар i што блiзенька ад яго стаiць на пастаменце металiчны чалавек з ледзь нахiленай галавой i абыякава глядзiць на бульвар."], "p": 713}, {"t": "text", "c": ["Нейкiя дзiўныя думкi хлынулi ў голаў захварэламу паэту.", "\"Вось прыклад сапраўднае ўдачы... - тут Рохiн устаў у кузаве i руку падняў, напаў чамусьцi на чалавека, якi нiколi нiкога не чапаў, - куды б не ступiў ён у жыццi, што толькi не здаралася з iм, усё яму на карысць было, усё ператваралася ў славу!", "Ну што ён зрабiў?", "Я не разумею...", "Ну што асаблiвае ў гэтых словах: \"Буря мглою...\"?", "Не разумею!..", "Пашанцавала, пашанцавала! - злосна падсумаваў Рохiн i адчуў, што грузавiк пад iм варухнуўся, - страляў, страляў у яго гэты белагвардзеец, разбiў бядро i забяспечыў несмяротнасць...\"", "Калона рушыла.", "Зусiм хворы i нават пастарэлы паэт не болей чым праз дзве хвiлiны ўваходзiў на веранду Грыбаедава.", "Яна ўжо апусцела.", "У куце дапiвала нейкая кампанiя, у цэнтры яе мiтусiўся знаёмы канферансье ў цюбецейцы i з бакалам \"Абраў\" у руцэ."], "p": 714}, {"t": "text", "c": ["Рохiн, нагружаны ручнiкамi, быў сустрэты Арчыбальдам Арчыбальдавiчам вельмi прыязна i адразу ж пазбаўлены ад праклятых ануч.", "Калi б Рохiн не быў гэтак змучаны клiнiкаю i грузавiком, ён, мабыць, з задавальненнем расказаў бы пра тое, як усё адбывалася ў лячэбнiцы, упрыгожыў бы гэты расказ выдуманымi падрабязнасцямi.", "Але цяпер яму было не да гэтага i, акрамя ўсяго, хаця Рохiн i не быў нiколi назiральным, - цяпер, пасля пакут на грузавiку, ён упершыню як след прыгледзеўся да пiратавага твару i зразумеў, што хоць той i пытаецца пра Бяздомнага, i нават аяяйкае, але на самай справе зусiм абыякавы да лёсу Бяздомнага i абсалютна не шкадуе яго.", "\"I малайчына!", "I правiльна!\" - з цынiчнаю самазнiшчальнаю злосцю падумаў Рохiн, абарваў расказ пра шызафрэнiю i папрасiў:"], "p": 715}, {"t": "text", "c": ["- Арчыбальд Арчыбальдавiч, гарэлачкi б мне..."], "p": 716}, {"t": "text", "c": ["Пiрат зрабiў спачувальны твар, шапнуў:"], "p": 717}, {"t": "text", "c": ["- Разумею... адну хвiлiнку... - махнуў афiцыянту."], "p": 718}, {"t": "text", "c": ["Праз чвэрць гадзiны Рохiн, зусiм адзiн, сядзеў, сагнуўшыся над рыбцом, глушыў кiлiшак за кiлiшкам, разумеў i прызнаваў, што паправiць хоць што-небудзь у жыццi ўжо нельга, можна толькi пра ўсё забыць i не думаць."], "p": 719}, {"t": "text", "c": ["Паэт змарнаваў ноч, пакуль iншыя весялiлiся, i цяпер разумеў, што вярнуць яе нельга.", "Варта толькi было падняць галаву ад лямпы ўгору на неба, каб зразумець, што ноч страчана назаўсёды.", "Афiцыянты спехам зрывалi настольнiкi са сталоў.", "У катоў, якiя шнырылi ля веранды, быў ранiшнi выгляд.", "На паэта няўмольна навальваўся дзень."], "p": 720}]}