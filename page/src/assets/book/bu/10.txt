{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 10", "p": 1034}, {"t": "h2", "c": "Весткі з Ялты", "p": 1035}, {"t": "text", "c": ["У гэты час, калi адбылося няшчасце з Мiканорам Iванавiчам, недалёка ад дома No 302-бiс, усё на той самай Садовай, у кабiнеце фiнансавага дырэктара Вар'етэ Рымскага знаходзiлiся двое: сам Рымскi i адмiнiстратар Вар'етэ Варэнуха."], "p": 1022}, {"t": "text", "c": ["Вялiкi кабiнет на другiм паверсе тэатра двума вокнамi выходзiў на Садовую, адным, якраз за плячыма ў фiндырэктара, якi сядзеў за пiсьмовым сталом, у летнi сад, на Вар'етэ, дзе размяшчалiся буфеты, цiр i адкрытая эстрада.", "Упрыгожвалi кабiнет, акрамя пiсьмовага стала, старыя афiшы, якiя вiселi на сцяне, маленькi столiк з графiнам вады, чатыры крэслы i падстаўка ў куце, на якой стаяў стары запылены макет нейкага вiдовiшча.", "Ну, i само сабой разумеецца, што, акрамя гэтага, была ў кабiнеце невялiкая аблупленая незгаральная каса, леваруч ад Рымскага, побач з пiсьмовым сталом."], "p": 1023}, {"t": "text", "c": ["Рымскi, якi сядзеў за сталом, зранку быў у дрэнным настроi, а Варэнуха, наадварот, быў ажыўлены, вясёлы i падазрона дзейсны.", "Але выйсця ягоная энергiя не знаходзiла. Варэнуха хаваўся цяпер у кабiнеце фiндырэктара ад кантрамарачнiкаў, якiя не давалi яму продыху, асаблiва калi мянялася праграма.", "А сёння якраз i быў такi дзень."], "p": 1025}, {"t": "text", "c": ["Як толькi пачынаў звiнець тэлефон, Варэнуха браў слухаўку i хлусiў у яе: - Хто?", "Варэнуха?", "Яго няма.", "Некуды пайшоў з тэатра. - Патэлефануй ты, калi ласка, яшчэ раз Лiхадзееву, - раззлавана сказаў Рымскi."], "p": 1028}, {"t": "text", "c": ["- Ды няма яго дома.", "Я Карпава туды пасылаў. Нiкога няма ў кватэры."], "p": 1029}, {"t": "text", "c": ["- Халера ведае што творыцца, - шыпеў Рымскi i пстрыкаў лiчыльнаю машынкаю."], "p": 1030}, {"t": "text", "c": ["Дзверы адчынiлiся, i капельдынер прывалок тоўсты пачак толькi што аддрукаваных дадаткова афiш. На зялёных аркушах вялiкiмi чырвонымi лiтарамi было надрукавана: СЕННЯ I ШТОДЗЕННА Ў ТЭАТРЫ ВАР'ЕТЭ ДАДАТКОВА ДА ПРАГРАМЫ: ПРАФЕСАР ВОЛАНД СЕАНСЫ ЧОРНАЕ МАГII З ПОЎНЫМ ЯЕ ВЫКРЫЦЦЁМ Варэнуха адступiўся ад афiшы, накiнутай iм на макет, палюбаваўся ёю i загадаў капельдынеру неадкладна пусцiць усе экземпляры на расклейку."], "p": 1033}, {"t": "text", "c": ["- Добра, кiдка, - зазначыў Варэнуха пасля таго, як капельдынер выйшаў."], "p": 1034}, {"t": "text", "c": ["- А мне зусiм не падабаецца гэтая выдумка, - злосна зiрнуў праз рагавыя акуляры на афiшу i прабурчаў Рымскi, - i наогул я здзiўляюся, як яму дазволiлi гэта паказваць!"], "p": 1035}, {"t": "text", "c": ["- Не, Рыгор Данiлавiч, не гавары, гэта даволi тонкi манеўр.", "Тут уся соль у выкрыццi."], "p": 1036}, {"t": "text", "c": ["- Не ведаю, не ведаю, нiякага тут цымусу няма, i заўсёды ён выдумае лiха ведае што!", "Хаця б паказаў гэтага мага.", "Ты яго бачыў?", "Дзе ён яго адкапаў, лiха яго ведае!"], "p": 1037}, {"t": "text", "c": ["Высветлiлася, што Варэнуха, гэтаксама як i Рымскi, не бачыў мага.", "Учора Сцёпа (\"як звар'яцелы\", сказаў Рымскi) прыбег да фiндырэктара з напiсаным чарнавiком дагавора, загадаў яго перапiсаць i адразу ж выдаць грошы.", "I маг гэты змыўся, i яго нiхто не бачыў, акрамя Сцёпы."], "p": 1038}, {"t": "text", "c": ["Рымскi дастаў гадзiннiк, убачыў, што на iм пяць хвiлiн на трэцюю гадзiну, i зусiм азвярэў.", "I сапраўды!", "Лiхадзееў тэлефанаваў прыкладна ў адзiнаццаць гадзiн, сказаў, што прыйдзе праз паўгадзiны, i не толькi не прыйшоў, але i з кватэры знiк!"], "p": 1039}, {"t": "text", "c": ["- У мяне ж работа стаiць! - гыркаў Рымскi i тыцкаў пальцам у стос непадпiсаных папер."], "p": 1040}, {"t": "text", "c": ["- Цi не трапiў i ён, як Берлiёз, пад трамвай? - гаварыў Варэнуха i прыцiскаў да вуха слухаўку, у якой чулiся густыя, працяглыя i зусiм безнадзейныя сiгналы."], "p": 1041}, {"t": "text", "c": ["- А добра было б... - ледзь чутна працадзiў скрозь зубы Рымскi."], "p": 1042}, {"t": "text", "c": ["У гэты момант у кабiнет увайшла жанчына ў форменнай куртцы, у фуражцы, у чорнай спаднiцы i ў тапках.", "З маленькай сумачкi на баку жанчына дастала беленькi квадрацiк i сшытак, спыталася:"], "p": 1043}, {"t": "text", "c": ["- Дзе тут Вар'етэ?", "Звышмаланка вам.", "Распiшыцеся."], "p": 1044}, {"t": "text", "c": ["Варэнуха чаркануў у сшытку нейкую крывулiну i, як толькi зачынiлiся за ёй дзверы, разгарнуў квадрацiк."], "p": 1045}, {"t": "text", "c": ["Прачытаў тэлеграму, замiргаў вачыма i перадаў яе Рымскаму."], "p": 1046}, {"t": "text", "c": ["У тэлеграме было надрукавана наступнае: \"Ялты Маскву. Вар'етэ. Сёння палове дванаццатай крымiнальны вышук з'явiўся шатэн начной сарочцы штанах без ботаў псiхiчны назваўся Лiхадзеевым дырэктарам Вар'етэ Маланкуйце ялцiнскi вышук дзе дырэктар Лiхадзееў\". - Вось табе i маеш! - усклiкнуў Рымскi i дадаў: - Яшчэ сюрпрыз!"], "p": 1048}, {"t": "text", "c": ["- Лжэдзiмiтрый, - сказаў Варэнуха i загаварыў у тэлефонную слухаўку: Тэлеграф? На рахунак Вар'етэ. Прымiце звышмаланку...", "Вы чуеце?..", "\"Ялта, крымiнальны вышук... Дырэктар Лiхадзееў Маскве Фiндырэктар Рымскi\"..."], "p": 1049}, {"t": "text", "c": ["Незалежна ад паведамлення пра ялцiнскага самазванца, Варэнуха зноў пачаў шукаць Сцёпу па тэлефоне дзе мог i, зразумела, нiдзе не знайшоў.", "Якраз у той момант, калi Варэнуха трымаў у руцэ слухаўку i думаў, куды б яшчэ патэлефанаваць, увайшла тая самая жанчына, што прынесла i першую маланку, i ўручыла Варэнуху новы канверцiк.", "Варэнуха паспешна распячатаў яго, прачытаў надрукаванае i свiснуў."], "p": 1050}, {"t": "text", "c": ["- Што яшчэ? - спытаў Рымскi i нервова перасмыкнуўся."], "p": 1051}, {"t": "text", "c": ["Варэнуха моўчкi падаў тэлеграму, i фiндырэктар убачыў у ёй словы: \"Малю верыць кiнуты Ялту гiпнозам Воланда маланкуйце вышуку пацвярджэнне асобы Лiхадзееў\"."], "p": 1052}, {"t": "text", "c": ["Рымскi i Варэнуха, прытулiўшыся, перачыталi тэлеграму i моўчкi вылупiлiся адзiн на аднаго."], "p": 1053}, {"t": "text", "c": ["- Грамадзяне! - раптам раззлавалася жанчына. - Распiсвайцеся, а потым будзеце маўчаць колькi вам хочацца!", "Я ж маланкi разношу!"], "p": 1054}, {"t": "text", "c": ["Варэнуха, не адрываючы вачэй ад тэлеграмы, крыва чыркануў у сшытку, i жанчына знiкла."], "p": 1055}, {"t": "text", "c": ["- Ты ж з iм на пачатку дванаццатай гаварыў па тэлефоне? - з поўным неразуменнем загаварыў адмiнiстратар."], "p": 1056}, {"t": "text", "c": ["- Дык смешна гаварыць! - пранiзлiва закрычаў Рымскi. - Тэлефанаваў я яму цi не тэлефанаваў, а не можа ён зараз быць у Ялце!", "Гэта недарэчна!"], "p": 1057}, {"t": "text", "c": ["- Ён п'яны... - сказаў Варэнуха."], "p": 1058}, {"t": "text", "c": ["- Хто п'яны? - спытаўся Рымскi, i абодва вытрашчылiся адзiн на аднаго."], "p": 1059}, {"t": "text", "c": ["Што тэлеграфаваў з Ялты нейкi вар'ят цi самазванец, у гэтым не было сумнення, але вось што было дзiўна: адкуль той ялцiнскi мiстыфiкатар ведае пра Воланда, якi толькi ўчора прыехаў у Маскву?", "Адкуль ён ведае пра сувязь Лiхадзеева i Воланда?"], "p": 1060}, {"t": "text", "c": ["- \"Гiпнозам...\" - паўтарыў Варэнуха словы з тэлеграмы. - Адкуль яму вядома пра Воланда? - ён недаўменна памiргаў вачыма i крыкнуў рашуча: - Ды не, глупства, глупства, глупства!"], "p": 1061}, {"t": "text", "c": ["- Дзе ж ён спынiўся, гэты Воланд, чорт бы яго ўзяў? - спытаўся Рымскi."], "p": 1062}, {"t": "text", "c": ["Варэнуха адразу патэлефанаваў у iнтурысцкае бюро i, на вялiкае здзiўленне Рымскага, паведамiў, што спынiўся Воланд на кватэры ў Лiхадзеева.", "Варэнуха пасля гэтага набраў нумар лiхадзееўскай кватэры i доўга слухаў, як густа гудзе ў слухаўцы.", "Сярод гэтых гудкоў аднекуль здалёку пачуўся цяжкi, пануры голас, якi праспяваў: \"...скалы, мой приют...\" - i Варэнуха вырашыў, што ў тэлефонную сетку аднекуль прарваўся голас з радыётэатра."], "p": 1063}, {"t": "text", "c": ["- Не адказвае кватэра, - сказаў Варэнуха i паклаў слухаўку на рычаг, хiба яшчэ раз паспрабаваць патэлефанаваць?"], "p": 1064}, {"t": "text", "c": ["Ён не дагаварыў, у дзвярах паказалася тая самая жанчына, i абодва, Рымскi i Варэнуха, усталi ёй насустрач, а яна дастала з сумкi не белы, а нейкi цёмны аркушык."], "p": 1065}, {"t": "text", "c": ["- Гэта ўжо зусiм цiкава, - працадзiў скрозь зубы Варэнуха, правёў вачыма жанчыну, якая спяшалася.", "Першы аркушыкам завалодаў Рымскi."], "p": 1066}, {"t": "text", "c": ["\"Доказ мой почырк i мой подпiс Маланкуйце пацверджанне наладзьце сакрэтны нагляд за Воландам Лiхадзееў\". За дваццаць гадоў працы ў тэатрах Варэнуха бачыў ўсякае, але тут ён адчуў, што розум яго быццам затуманьваецца, ён нiчога не мог нават прамовiць, акрамя звычайнага:"], "p": 1069}, {"t": "text", "c": ["- Гэтага быць не можа!"], "p": 1070}, {"t": "text", "c": ["Рымскi зрабiў iнакш.", "Ён устаў, адчынiў дзверы i раўнуў кур'ершы, якая сядзела на табурэтцы:"], "p": 1071}, {"t": "text", "c": ["- Нiкога, акрамя паштальёна, не ўпускаць! - i замкнуў кабiнет на ключ."], "p": 1072}, {"t": "text", "c": ["Потым ён дастаў з пiсьмовага стала стос паперы i пачаў старанна параўноўваць тлустыя, з нахiлам улева, лiтары на фотаграме з лiтарамi на Сцяпанавых рэзалюцыях i яго подпiсах з вiнтавою закаручкаю.", "Варэнуха ўзлёг на стол i горача дыхаў у шчаку Рымскаму."], "p": 1073}, {"t": "text", "c": ["- Гэта яго почырк, - нарэшце прамовiў фiндырэктар, а Варэнуха адазваўся рэхам: - Яго."], "p": 1075}, {"t": "text", "c": ["Адмiнiстратар прыгледзеўся да твару Рымскага i здзiвiўся перамене, якая адбылася з iм.", "I так худы фiндырэктар быццам яшчэ больш пахудзеў i нават пастарэў, а яго вочы ў рагавой аправе страцiлi сваю звычайную калючасць, i з'явiлася ў iх быццам не толькi трывога, але i смутак."], "p": 1076}, {"t": "text", "c": ["Варэнуха зрабiў усё, што робiць чалавек у хвiлiны вялiкага здзiўлення.", "Ён i па кабiнеце прабег, i рукi двойчы ўскiдаў угору, нiбы распяты, i выпiў цэлую шклянку вады з жаўтаватага графiна, i ўсклiкваў: - Не разумею!", "Не ра-зу-ме-ю!"], "p": 1078}, {"t": "text", "c": ["Рымскi ўсё глядзеў у акно i пра нешта напружана думаў.", "Становiшча ў фiндырэктара было даволi цяжкае. Трэба тут жа, адразу прыдумаць звычайнае тлумачэнне незвычайным з'явам."], "p": 1079}, {"t": "text", "c": ["Фiндырэктар прыплюшчыўся i ўявiў Сцёпу ў начной сарочцы i без ботаў, як той улазiў недзе а палове дванаццатае ў нейкi невядомы звышхуткасны самалёт, а потым яго, Сцёпу, i таксама а палове дванаццатае, як ён стаяў у адных шкарпэтках на аэрадроме ў Ялце... чортведама што такое!"], "p": 1080}, {"t": "text", "c": ["Можа, i не Сцёпа сёння гаварыў з iм па тэлефоне з уласнае кватэры?", "Не, гэта гаварыў Сцёпа!", "Каб ён ды не ведаў Сцёпаў голас!", "Ды калi б сёння i не Сцёпа гаварыў, то не пазней чым учора, пад вечар, Сцёпа са свайго кабiнета прыйшоў у гэты самы кабiнет з гэтым праклятым дагаворам i раззлаваў фiндырэктара сваёй легкадумнасцю.", "Як гэта ён мог паехаць цi некуды паляцець, нiчога не сказаўшы ў тэатры?", "Ды каб ён i паляцеў учора вечарам, то да сённяшняга не даляцеў бы.", "Цi даляцеў бы?"], "p": 1081}, {"t": "text", "c": ["- Колькi кiламетраў да Ялты? - спытаўся Рымскi."], "p": 1082}, {"t": "text", "c": ["Варэнуха перастаў бегаць i закрычаў: - Думаў! Ужо думаў!", "Да Севастопаля чыгункаю амаль паўтары тысячы кiламетраў, ды да Ялты яшчэ дадаць восемдзесят кiламетраў.", "Паветрам, вядома, менш..."], "p": 1084}, {"t": "text", "c": ["Гмы... Ага... Нi пра якiя цягнiкi не можа быць i гаворкi.", "Але што ж тады?", "Знiшчальнiк?", "Хто i на якi знiшчальнiк прапусцiць Сцёпу без ботаў? Навошта? Можа, ён зняў боты, як прыляцеў у Ялту?", "Але таксама: нашто?", "Ды нават i ў ботах яго ў знiшчальнiк не пусцяць!", "Ды i знiшчальнiк тут нi пры чым.", "Напiсана ж у пасланнi крымiнальнага вышуку, што з'явiўся туды а палове дванаццатай удзень, а гаварыў ён па тэлефоне ў Маскве... дазвольце... тут перад вачыма ў Рымскага паўстаў цыферблат гадзiннiка... Ён успомнiў, дзе былi стрэлкi. Жах!", "Гэта было ў дваццаць хвiлiн на дванаццатую гадзiну.", "Дык гэта ж што атрымлiваецца?", "Калi дапусцiць, што iмгненна пасля гаворкi Сцёпа кiнуўся на аэрадром i дапяў туды праз пяць, напрыклад, хвiлiн, што, дарэчы, таксама немагчыма, то атрымлiваецца, што самалёт, калi ён адразу ўзляцеў, за пяць хвiлiн адолеў больш за тысячу кiламетраў!!", "Значыць, за гадзiну ён можа праляцець болей чым дванаццаць тысяч кiламетраў!", "Такога не можа быць, а значыць, яго няма ў Ялце."], "p": 1085}, {"t": "text", "c": ["Што ж застаецца?", "Гiпноз?", "Нiякага гiпнозу, каб закiнуць чалавека болей чым за тысячу кiламетраў, няма на свеце!", "Значыць, яму толькi мроiцца, што ён у Ялце!", "Яму няхай сабе мроiцца, а ялцiнскаму крымiнальнаму вышуку таксама мроiцца?!", "Ну, не, прабачце, такога не бывае!..", "Але ж тэлеграфуюць яны адтуль? Фiндырэктараў твар быў проста страшны.", "За ручку ў дзвярах тым часам тузалi i круцiлi, i было чуваць, як кур'ерша за дзвярыма адчайна крычала: - Нельга! Не пушчу!", "Хоць рэжце мяне!", "Паседжанне!"], "p": 1088}, {"t": "text", "c": ["Рымскi, як толькi змог, авалодаў сабой, узяў тэлефонную слухаўку i сказаў у яе: - Дайце звыштэрмiновую гаворку з Ялтай."], "p": 1090}, {"t": "text", "c": ["\"Разумна!\" - усклiкнуў у думках Варэнуха."], "p": 1091}, {"t": "text", "c": ["Але размова з Ялтаю не адбылася.", "Рымскi паклаў слухаўку i сказаў: - Як на злосць, сапсавалася лiнiя."], "p": 1093}, {"t": "text", "c": ["Прыкметна было, што няспраўнасць на лiнii яго асаблiва засмуцiла i нават прымусiла задумацца.", "Ён крыху падумаў, зноў падняў слухаўку адной рукой, а другой пачаў запiсваць тое, што гаварыў у слухаўку:"], "p": 1094}, {"t": "text", "c": ["- Адпраўце звышмаланкаю.", "Вар'етэ. Ага. Ялта. Крымiнальны вышук.", "Ага. \"Сёння каля паловы дванаццатае Лiхадзееў гаварыў мною па тэлефоне Маскве, кропка. Пасля гэтага на работу не з'явiўся i знайсцi яго па тэлефоне не можам, кропка. Почырк пацвярджаю, кропка. Меры па назiраннi за названым артыстам ажыццяўляю. Фiндырэктар Рымскi\". \"Вельмi разумна!\" - падумаў Варэнуха, але не ўспеў раздумацца як след, у галаве прамiльгнула слова: \"Глупства!", "Не можа яго быць у Ялце!\"", "Рымскi тым часам зрабiў наступнае: акуратна склаў усе атрыманыя тэлеграмы i копiю са сваёй у стосiк, стосiк паклаў у капэрту, заклеiў яе, напiсаў на ёй некалькi слоў i ўручыў яе Варэнуху са словамi:"], "p": 1096}, {"t": "text", "c": ["- Зараз жа, Iван Савельевiч, асабiста завязi.", "Няхай там разбiраюцца."], "p": 1097}, {"t": "text", "c": ["\"А вось гэта на самай справе разумна!\" - падумаў Варэнуха i схаваў капэрту ў свой партфель.", "Затым ён яшчэ раз набраў тэлефонны нумар Сцёпавай кватэры, прыслухаўся i таямнiча i радасна замiргаў, пачаў падаваць знакi.", "Рымскi выцягнуў шыю."], "p": 1098}, {"t": "text", "c": ["- Артыста Воланда можна папрасiць? - салодка спытаўся Варэнуха."], "p": 1099}, {"t": "text", "c": ["- Яны занятыя, - адказала слухаўка трэснутым голасам. - А хто пытаецца?"], "p": 1100}, {"t": "text", "c": ["- Адмiнiстратар Вар'етэ Варэнуха."], "p": 1101}, {"t": "text", "c": ["- Iван Савельевiч? - радасна закрычала слухаўка. - Вельмi рады пачуць ваш голас!", "Як ваша здароўе?"], "p": 1102}, {"t": "text", "c": ["- Мерсi, - ледзь адказаў Варэнуха, - а з кiм я гавару?"], "p": 1103}, {"t": "text", "c": ["- Памочнiк яго, памочнiк i перакладнiк Кароўеў, - трашчала слухаўка, гатовы да вашых паслуг, дарагi Iван Савельевiч!", "Распараджайцеся мной, як вам трэба.", "Слухаю?"], "p": 1104}, {"t": "text", "c": ["- Выбачайце, а Сцяпана Багданавiча Лiхадзеева зараз няма дома?"], "p": 1105}, {"t": "text", "c": ["- На жаль, няма!", "Няма! - крычала слухаўка. - Паехаў."], "p": 1106}, {"t": "text", "c": ["- А куды?"], "p": 1107}, {"t": "text", "c": ["- За горад на прагулку на машыне."], "p": 1108}, {"t": "text", "c": ["- Я... як? На... прагулку?..", "А калi ж ён вернецца?"], "p": 1109}, {"t": "text", "c": ["- А сказаў, падыхаю свежым паветрам i вярнуся!"], "p": 1110}, {"t": "text", "c": ["- Ага... - разгублена сказаў Варэнуха. - Мерсi. Майце ласку, перадайце мсье Воланду, што выступленне яго сёння, у трэцiм аддзяленнi."], "p": 1111}, {"t": "text", "c": ["- Слухаюся. А як жа. Абавязкова.", "Тэрмiнова.", "Найабавязкова.", "Перадам, коратка стукала слухаўка."], "p": 1112}, {"t": "text", "c": ["- Усяго добрага, - здзiўлена сказаў Варэнуха."], "p": 1113}, {"t": "text", "c": ["- Прашу выслухаць, - гаварыла слухаўка, - мае найлепшыя гарачыя прывiтаннi i пажаданнi!", "Поспехаў!", "Удач.", "Поўнага шчасця.", "Усяго!"], "p": 1114}, {"t": "text", "c": ["- Ну, вядома! Я ж гаварыў! - узбуджана крычаў адмiнiстратар. - Нiякая не Ялта, а ён за горад паехаў!"], "p": 1115}, {"t": "text", "c": ["- Ну, калi гэта сапраўды так, - пабялеў ад злосцi фiндырэктар i сказаў: Дык гэта сапраўды свiнства. I слоў няма!"], "p": 1116}, {"t": "text", "c": ["Тут адмiнiстратар падскочыў i крыкнуў гэтак, што Рымскi здрыгануўся:"], "p": 1117}, {"t": "text", "c": ["- Успомнiў!", "Успомнiў! У Пушкiне адчынiлася чабурэчная \"Ялта\"!", "Усё зразумела.", "Паехаў туды, напiўся i зараз адтуль тэлеграфуе!"], "p": 1118}, {"t": "text", "c": ["- Ну, гэта ўжо занадта, - у фiндырэктара торгалася шчака i ў вачах гарэла сапраўдная злосць, - ну што ж, дорага яму гэтая прагулянка абыдзецца, - тут ён раптам спатыкнуўся i нерашуча дадаў: - Але як жа, крымiнальны вышук..."], "p": 1119}, {"t": "text", "c": ["- Глупства гэта!", "Яго самога штучкi, - перабiў экспансiўны адмiнiстратар i спытаўся: - А пакет везцi?"], "p": 1120}, {"t": "text", "c": ["- Абавязкова, - адказаў Рымскi."], "p": 1121}, {"t": "text", "c": ["I зноў адчынiлiся дзверы, i зноў зайшла тая самая...", "\"Яна!\" - чамусьцi з сумам падумаў Рымскi. I абодва ўсталi насустрач паштальёнцы."], "p": 1122}, {"t": "text", "c": ["Цяпер у тэлеграме былi наступныя словы: \"Дзякуй пацверджанне тэрмiнова пяцьсот крымiнальны вышук заўтра вылятаю Маскву Лiхадзееў\". - Ён зусiм звар'яцеў... - слаба сказаў Варэнуха."], "p": 1125}, {"t": "text", "c": ["Рымскi пазванiў ключамi, дастаў з шуфлядкi незгаральнае шафы грошы, адлiчыў пяцьсот рублёў, пазванiў, уручыў кур'еру грошы i адправiў яго на тэлеграф."], "p": 1126}, {"t": "text", "c": ["- Злiтуйцеся, Грыгорый Данiлавiч, - не верачы сваiм вачам, прамовiў Варэнуха, - па-мойму, ты дарэмна грошы высылаеш."], "p": 1127}, {"t": "text", "c": ["- Яны вернуцца назад, - адказаў Рымскi цiха, - а вось ён на поўную катушку адкажа за гэты пiкнiчок, - i дадаў, паказваючы на партфель Варэнухi: - Едзь, Iван Савельевiч, не марудзь."], "p": 1128}, {"t": "text", "c": ["I Варэнуха з партфелем выбег з кабiнета."], "p": 1129}, {"t": "text", "c": ["Ён сышоў на першы паверх, убачыў даўжэзную чаргу каля касы, даведаўся ад касiркi, што тая праз гадзiну чакае аншлагу, таму што публiка проста валам валiць, як толькi ўбачыла дадатковую афiшу, загадаў касiрцы загнуць i не прадаваць трыццаць лепшых месцаў у ложах i ў партэры, выскачыў з касы, адразу ж на хаду адбiўся ад надакучлiвых кантрамарачнiкаў i нырнуў у свой кабiнет.", "У гэты час затрашчаў тэлефон."], "p": 1130}, {"t": "text", "c": ["- Слухаю! - крыкнуў Варэнуха."], "p": 1131}, {"t": "text", "c": ["- Iван Савельевiч? - спыталася слухаўка брыдкiм гугнявым голасам."], "p": 1132}, {"t": "text", "c": ["- Яго няма ў тэатры! - крыкнуў спачатку Варэнуха, але слухаўка адразу ж перапынiла яго: - Не прытварайцеся, Iван Савельевiч, а слухайце.", "Тэлеграмы гэтыя нiкуды не нясiце i нiкому не паказвайце."], "p": 1134}, {"t": "text", "c": ["- Хто гэта гаворыць? - зароў Варэнуха. - Хопiць, грамадзянiн, гэтакiх штучак!", "Вас зараз жа знойдуць!", "Ваш нумар?"], "p": 1135}, {"t": "text", "c": ["- Варэнуха, - адклiкнуўся ўсё той жа брыдкi голас, - ты па-расейску разумееш?", "Не насi нiкуды тэлеграмы."], "p": 1136}, {"t": "text", "c": ["- А, дык вы не супакойваецеся? - люта закрычаў адмiнiстратар. - Ну глядзiце ў мяне!", "Вы за гэта атрымаеце! - Ён крычаў у слухаўку яшчэ нейкiя патрозы, але змоўк, таму што адчуў, што ў слухаўцы яго ўжо нiхто не слухае."], "p": 1137}, {"t": "text", "c": ["Тут у кабiнеце неяк хутка пачало цямнець.", "Варэнуха выбег, замкнуў дзверы i праз бакавы выхад пакiраваў у летнi сад."], "p": 1138}, {"t": "text", "c": ["Адмiнiстратар быў узбуджаны i поўны энергii. Пасля нахабнага званка ён болей не сумняваўся, што хулiганская шайка вытварае брыдкiя штучкi i што штучкi гэтыя звязаны са знiкненнем Лiхадзеева.", "Жаданне вывесцi на чыстую ваду лiхадзеяў вяло адмiнiстратара, i, як нi дзiўна, у iм нарадзiлася прадчуванне чагосьцi прыемнага.", "Гэтак бывае, калi чалавек iмкнецца апынуцца ў цэнтры ўвагi, прынесцi куды-небудзь сенсацыйнае паведамленне."], "p": 1139}, {"t": "text", "c": ["У садзе вецер павеяў у твар адмiнiстратару i запарушыў яму вочы пяском, нiбы перасцерагаў, заступаў дарогу.", "Ляпнула на другiм паверсе рама гэтак, што ледзь не вылецела шкло, у вершалiнах лiп i клёнаў трывожна прашумела. Пацямнела i пасвяжэла.", "Адмiнiстратар працёр вочы i ўбачыў, што нiзка над Масквою паўзе жаўтапузая навальнiчная хмара.", "Удалечынi густа завуркатала."], "p": 1140}, {"t": "text", "c": ["Як нi спяшаўся Варэнуха, неадольнае жаданне прымусiла яго забегчы на хвiлiнку ў летнюю прыбiральню, каб на хаду праверыць, цi надзеў манцёр сетку на лямпачку."], "p": 1141}, {"t": "text", "c": ["Прабягаючы паўз цiр, Варэнуха трапiў у густы зараснiк бэзу, у якiм стаяла блакiтная будынiнка прыбiральнi.", "Манцёр аказаўся акуратным чалавекам, лямпачка пад дахам у мужчынскiм аддзяленнi ўжо была абцягнута металiчнай сеткай, але адно засмучала адмiнiстратара, што нават у пераднавальнiчным прыцемку было вiдаць, што сцены ўжо размаляваны вугалем i алоўкам."], "p": 1142}, {"t": "text", "c": ["- Ну што гэта за!.. - пачаў быў адмiнiстратар i раптам пачуў за сабой голас, якi мурлыкнуў: - Гэта вы, Iван Савельевiч?"], "p": 1144}, {"t": "text", "c": ["Варэнуха здрыгануўся, азiрнуўся i ўбачыў нейкага невялiчкага таўстуна, як здалося, з кашэчым тварам."], "p": 1145}, {"t": "text", "c": ["- Ну я, - непрыязна адказаў Варэнуха."], "p": 1146}, {"t": "text", "c": ["- Вельмi, вельмi прыемна, - пiсклявым голасам абазваўся котападобны таўстунок i раптам замахнуўся i ўлупiў Варэнуху ў вуха гэтак, што шапачка зляцела з галавы ў адмiнiстратара i знiкла ў адтулiне."], "p": 1147}, {"t": "text", "c": ["Ад таўстуновага ўдару ўся прыбiральня на iмгненне асвятлiлася дрыготкiм святлом, а з неба азваўся грамавы ўдар.", "Потым яшчэ раз блiснула, i перад адмiнiстратарам узнiк другi - маленькi, але з атлетычнымi плячыма, вогненна-рыжы, адно вока з бяльмом, рот з iклом.", "Гэты другi, мабыць, ляўша, упляжыў адмiнiстратару ў другое вуха.", "У адказ зноў грымнула ў небе, i на драўляны дах прыбiральнi абрынуўся лiвень."], "p": 1148}, {"t": "text", "c": ["- Што вы, тавары... - прашаптаў ашалелы адмiнiстратар, змiкiцiў, што слова \"таварышы\" нiяк не падыходзiць да бандытаў, якiя напалi на чалавека ў грамадскiм туалеце, прахрыпеў: - Грамадзя... - i спахапiўся, што i гэтае назвы яны не заслугоўваюць, i атрымаў трэцi страшэнны ўдар,ужо невядома ад каго з гэтых двух, гэтак, што з носа на талстоўку хлынула кроў."], "p": 1149}, {"t": "text", "c": ["- Што ў цябе ў партфелi, паразiт? - пранiзлiва закрычаў падобны на ката. Тэлеграмы?", "А цябе папярэджвалi па тэлефоне, каб ты iх нiкуды не насiў?", "Папярэджвалi, я ў цябе пытаюся?"], "p": 1150}, {"t": "text", "c": ["- Папярэдж... джвалi... джвалi... - задыхаючыся, адказаў адмiнiстратар."], "p": 1151}, {"t": "text", "c": ["- А ты ўсё ж пабег?", "Давай сюды партфель, гад! - тым самым гугнявым голасам, якi чуваць быў у тэлефоне, крыкнуў другi i вырваў партфель з дрыжачых рук у Варэнухi."], "p": 1152}, {"t": "text", "c": ["I абодва падхапiлi адмiнiстратара пад рукi, вывалаклi з саду i панеслiся з iм над Садовай.", "Навальнiца бушавала на ўсю сiлу, вада з грукатам i ровам ляцела ў каналiзацыйныя адтулiны, усюды пухiрылiся, уздымалiся хвалi, з дахаў перла i паўз трубы, з падваротнi цяклi пенiстыя рэкi. Усё жывое змылася з Садовае, i выратаваць Iвана Савельевiча не было каму.", "Падскокваючы ў каламутных рэках, асветленыя маланкамi бандыты ўмiг давалаклi напаўжывога адмiнiстратара да No 302-бiс, уляцелi разам з iм у падваротню, дзе да сцяны тулiлiся дзве босыя жанчыны, якiя свае туфлi i панчохi трымалi ў руках, затым кiнулiся ў шосты пад'езд, i амаль звар'яцелы Варэнуха быў узнесены на пяты паверх i кiнуты на падлогу ў добра знаёмым яму пярэднiм пакоi ў кватэры Сцёпы Лiхадзеева."], "p": 1153}, {"t": "text", "c": ["Тут абодва бандыты згiнулi, а замест iх з'явiлася ў прыхожым пакоi зусiм голая дзявуля - рыжая, з гарачымi фасфарычнымi вачыма."], "p": 1154}, {"t": "text", "c": ["Варэнуха зразумеў, што гэта i ёсць тое сама страшнае, што толькi можа здарыцца з iм, застагнаў, адступiўся да сцяны.", "А дзявуля падышла да адмiнiстратара i паклала далонi на яго плечы.", "Валасы на Варэнуху ўсталi дыба, таму што ён нават скрозь халодную вiльготную тканiну талстоўкi адчуў, што далонi гэтыя яшчэ халаднейшыя, што яны халодныя смяротным холадам."], "p": 1155}, {"t": "text", "c": ["- Ну, дай я цябе пацалую, - пяшчотна сказала дзявуля, i ля самых ягоных вачэй апынулiся яе зiхатлiвыя вочы. I тады Варэнуха страцiў прытомнасць i пацалунка не адчуў."], "p": 1156}]}