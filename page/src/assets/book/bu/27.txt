{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 27", "p": 3426}, {"t": "h2", "c": "Канец кватэры № 50", "p": 3427}, {"t": "text", "c": ["Калi Маргарыта дачытала да апошнiх слоў раздзел: \"...Гэтак сустракаў свiтанак пятнаццатага нiсана пяты пракуратар Юдэi Понцiй Пiлат\", - настала ранiца."], "p": 3368}, {"t": "text", "c": ["Чуваць было, як у дворыку ў галiнах вярбы i лiпы вялi вясёлую, узбуджаную ранiшнюю размову вераб'i."], "p": 3369}, {"t": "text", "c": ["Маргарыта ўстала, пацягнулася, i толькi зараз адчула, якое змучанае яе цела i як яна хоча спаць.", "Цiкава адзначыць, што душа Маргарыцiна была ў поўным спакоi.", "Думкi не рассыпалiся, яе зусiм не трывожыла, што яна правяла незвычайную ноч. Яе не хвалявалi ўспамiны, што ноччу яна была на балi ў сатаны, што нейкiм цудам ёй вярнулi майстра, што з попелу ўзнiк раман, што зноў усё апынулася на сваiх месцах у падвале, з якога выгналi ябеднiка Алаiзiя Магарыча.", "Адным словам, знаёмства з Воландам не прынесла ёй нiякай псiхiчнай шкоды. Усё было так, як быццам i павiнна было быць.", "Яна пайшла ў суседнi пакой, пераканалася, што майстар спiць моцна i спакойна, патушыла непатрэбную ўжо настольную лямпу i сама выпрасталася ля супрацьлеглае сценкi на канапцы, засланай старою парванаю прасцiною.", "Праз хвiлiну яна заснула, i нiчога ёй у тую ранiцу не снiлася.", "Маўчалi пакоi ў падвале, маўчаў увесь маленькi домiк забудоўшчыка, i было цiха ў пустым завулку."], "p": 3370}, {"t": "text", "c": ["А ў гэты час, гэта значыць суботнiм досвiткам, не спаў цэлы паверх адной маскоўскай установы, i вокны яго, якiя выходзiлi на заасфальтаваную вялiкую плошчу, якую спецыяльныя машыны, паволi снуючы туды-сюды, чысцiлi шчоткамi, свяцiлiся поўным святлом, якое перамагала святло ранiшняга сонца."], "p": 3371}, {"t": "text", "c": ["Увесь паверх быў заняты следствам па справе Воланда, i таму лямпы гарэлi ноч напралёт у дзесяцi кабiнетах."], "p": 3372}, {"t": "text", "c": ["Уласна, усё было зразумела з учарашняга дня, з пятнiцы, калi давялося закрыць Вар'етэ пасля знiкнення яго адмiнiстрацыi i ўсяго, што адбылося там напярэдаднi ў час знакамiтага сеанса чорнае магii.", "Але справа ў тым, што ўвесь час бесперапынна паступалi на бяссонны паверх усё новыя i новыя матэрыялы."], "p": 3373}, {"t": "text", "c": ["Цяпер следству па гэтай дзiўнай справе, ад якой увачавiдкi патыхала д'ябальшчынаю, ды яшчэ з дадаткам нейкiх гiпнатызёрскiх фокусаў i вiдавочнага крымiналу, трэба было ўсе розныя i заблытаныя здарэннi, якiя адбылiся ў розных канцах Масквы, зляпiць у адзiн камяк."], "p": 3374}, {"t": "text", "c": ["Першы, каму давялося пабыць у зiхоткiм ад электрычнага бяссоння паверсе, быў Аркадзiй Апалонавiч Семпляяраў, старшыня Акустычнай камiсii."], "p": 3375}, {"t": "text", "c": ["Пасля абеду ў пятнiцу ў ягонай кватэры, якая была ў доме каля Каменнага моста, пачуўся тэлефонны званок, i мужчынскi голас папрасiў да тэлефона Аркадзiя Апалонавiча.", "Жонка, якая падышла да тэлефона, незадаволена адказала, што Аркадзiю Апалонавiчу нездаровiцца i што ён прылёг адпачыць i падысцi да апарата не можа. Аднак Аркадзiю Апалонавiчу падысцi да апарата ўсё ж давялося. У адказ на пытанне, адкуль пытаюцца Аркадзiя Апалонавiча, голас у тэлефоннай слухаўцы коратка сказаў адкуль."], "p": 3376}, {"t": "text", "c": ["- Адну секундачку... зараз... секундачку... - прашчабятала звычайна вельмi пагардлiвая жонка старшынi Акустычнай камiсii i стралою паляцела ў спальню падымаць з ложка Аркадзiя Апалонавiча, якi пякельна мучыўся ад успамiнаў пра ўчарашнi сеанс i пра начны скандал, якiм суправаджалася выгнанне з яго кватэры саратаўскай сваячкi."], "p": 3377}, {"t": "text", "c": ["Праўда, не праз секунду, але i не праз хвiлiну, праз чвэрць хвiлiны Аркадзiй Апалонавiч, у адной пантофлi на левай назе, у споднiм, ужо быў ля апарата i сакатаў у яго: - Ага, гэта я... Слухаю, слухаю..."], "p": 3379}, {"t": "text", "c": ["Жонка яго, якая на гэты час забылася пра ўсе мярзотныя злачынствы супроць вернасцi ёй, якiя ўчынiў Аркадзiй Апалонавiч, са спалоханым тварам вызiрала ў калiдор, совала пантофляй у паветра i шаптала:"], "p": 3380}, {"t": "text", "c": ["- Пантофлю адзень, пантофлю... Ногi прастудзiш, - у адказ на што Аркадзiй Апалонавiч адмахваўся босай нагой, люта вытрэшчваў вочы i мармытаў у тэлефон: - Ага, ага, ага, я разумею, як жа... Зараз выязджаю... Увесь вечар Аркадзiй Апалонавiч прабыў на тым самым паверсе, дзе iшло следства.", "Размова была цяжкая, непрыемная, бо давялося зусiм шчыра расказваць не толькi пра гэты надзвычай непрыемны сеанс i бойку ў ложы, але заадно i пра Мiлiцу Андрэеўну Пакабацька з Ялохаўскае вулiцы, i пра саратаўскую сваячку, i шмат пра што яшчэ, расказваць пра што Аркадзiю Апалонавiчу была сама сапраўдная пакута."], "p": 3383}, {"t": "text", "c": ["Само сабою зразумела, што сведчанне Аркадзiя Апалонавiча, iнтэлiгентнага i культурнага чалавека, якi быў сведкам гэтага брыдотнага сеанса, сведкi талковага i квалiфiкаванага, якi цудоўна абмаляваў i самога таямнiчага мага ў масцы, i двух яго нягоднiкаў-памагатых, якi добра памятаў, што прозвiшча мага Воланд, - вельмi дапамагло следству.", "Супастаўленне сведчанняў Аркадзiя Апалонавiча з iншымi, сярод якiх былi i сведчаннi пань, якiя пацярпелi ў час сеанса (тае, у фiялетавай бялiзне, якая ўразiла Рымскага i iншых), i кур'ера Карпава, якога пасылалi ў кватэру No 50 на Садовую вулiцу, - уласна, адразу вызначылi i тое месца, дзе трэба шукаць вiноўнiка ўсiх гэтых прыгод."], "p": 3384}, {"t": "text", "c": ["У кватэры No 50 пабылi, i неаднойчы, i не толькi старанна аглядалi яе, але прастуквалi нават сцены, аглядалi камiны, шукалi тайнiкi.", "Але гэтыя мерапрыемствы нiякага вынiку не далi, i нi разу ў кватэры нiкога застаць не ўдалося, хаця i зусiм зразумела было, што ў кватэры хтосьцi ёсць, нягледзячы на тое, што ўсе асобы, якiя займалiся чужаземцамi, што прыязджаюць у Маскву, рашуча i катэгарычна сцвярджалi, што нiякага чорнага мага Воланда ў Маскве няма i быць не можа."], "p": 3385}, {"t": "text", "c": ["Ён нiдзе не зарэгiстраваўся пасля прыезду, нiкому не паказваў свайго пашпарта альбо iншых папер, кантрактаў i дагавораў, i нiхто пра яго нiчога не чуў!", "Загадчык праграмнага аддзела Вiдовiшчнай камiсii Кiтайцаў кляўся i бажыўся, што нiякае праграмы выступлення нiякага Воланда знiклы Сцёпа Лiхадзеў яму на зацвярджэнне не прысылаў i нiчога пра прыезд Воланда Кiтайцаву не тэлефанаваў.", "Таму яму, Кiтайцаву, i не вядома, i не зразумела, як у Вар'етэ Сцёпа дазволiў гэтакi сеанс.", "Калi гаварылi, што Аркадзiй Апалонавiч на свае вочы бачыў гэтага мага на сеансе, Кiтайцаў толькi разводзiў рукамi i падымаў вочы ў неба.", "I нават па адных вачах Кiтайцава было вiдаць i можна было смела сцвярджаць, што ён чысты, як крышталь."], "p": 3386}, {"t": "text", "c": ["Той самы Прохар Пятровiч, старшыня галоўнай Вiдовiшчнай камiсii..."], "p": 3387}, {"t": "text", "c": ["Дарэчы, ён вярнуўся ў свой гарнiтур адразу, як толькi мiлiцыя зайшла ў кабiнет, на бязмежную радасць Анне Рычардаўне i на вялiкае здзiўленне дарэмна патурбаванае мiлiцыi.", "Яшчэ дарэчы: як толькi вярнуўся на сваё месца ў свой паласаты гарнiтур, Прохар Пятровiч цалкам адобрыў усе свае рэзалюцыi, якiя гарнiтур напiсаў за час яго кароткай адсутнасцi."], "p": 3388}, {"t": "text", "c": ["...Дык вось, той самы Прохар Пятровiч зусiм нiчога не ведаў нi пра якога Воланда."], "p": 3389}, {"t": "text", "c": ["Атрымлiвалася, воля ваша, нешта несусветнае: тысяча гледачоў, увесь штат Вар'етэ, нарэшце, Семпляяраў Аркадзiй Апалонавiч, адукаванейшы чалавек, бачылi гэтага мага гэтак, як i праклятых яго асiстэнтаў, а мiж тым нiдзе яго знайсцi няма нiякае магчымасцi.", "Дык дазвольце запытацца: ён скрозь зямлю правалiўся, цi што пасля таго выступлення, цi, як сцвярджаюць некаторыя, зусiм не прыязджаў у Маскву?", "Але калi дапусцiць першае, то няма сумнення, што ў правал ён захапiў i ўсю галоўку адмiнiстрацыi Вар'етэ, а калi другое, то цi не атрымлiваецца, што сама адмiнiстрацыя няшчаснага тэатра ўчынiла нейкую мярзотнасць (успомнiце толькi рабiтае акно ў кабiнеце i паводзiны Тузабубен!) i бясследна знiкла з Масквы."], "p": 3390}, {"t": "text", "c": ["Трэба аддаць належнае таму, хто ўзначальваў следства. Знiклага Рымскага адшукалi надзвычай хутка.", "Варта толькi супаставiць паводзiны Тузабубен ля таксаматорнага прыпынку каля кiнематографа з часам, напрыклад, калi скончыўся сеанс i калi мог знiкнуць Рымскi, каб неадкладна даць тэлеграму ў Ленiнград.", "Праз гадзiну быў атрыманы адказ (у пятнiцу вечарам), што Рымскi знойдзены ў нумары чатырыста дванаццатым гатэля \"Асторыя\", на чацвёртым паверсе, побач з нумарам, дзе спынiўся загадчык рэпертуару аднаго з маскоўскiх тэатраў, якiя гастралююць у Ленiнградзе, у тым самым нумары, дзе, як вядома, шэра-блакiтная мэбля з золатам i цудоўнае ваннае аддзяленне."], "p": 3391}, {"t": "text", "c": ["Рымскi, якi хаваўся ў шафе для адзення чатырыста дванаццатага нумара \"Асторыi\", быў адразу ж арыштаваны i дапытаны ў Ленiнградзе.", "У Маскву прыйшла тэлеграма, якая паведамляла, што фiндырэктар не ў сваiм розуме, нiчога толкам адказаць не можа цi не хоча i просiць толькi аднаго, каб яго схавалi ў бранiраваную камеру i паставiлi пры ёй узброеную варту.", "З Масквы тэлеграмай было загадана прывезцi Рымскага ў Маскву, таму Рымскi пад аховай i выехаў у пятнiцу вечарам на цягнiку."], "p": 3392}, {"t": "text", "c": ["Пад вечар у пятнiцу знайшлi i след Лiхадзеева.", "Ва ўсе гарады паслалi тэлеграмы з запытам пра Лiхадзеева, i з Ялты быў атрыманы адказ, што Лiхадзееў быў у Ялце, але вылецеў на аэраплане ў Маскву."], "p": 3393}, {"t": "text", "c": ["Адзiны след, якi не ўдалося знайсцi, гэта быў след Варэнухi.", "Вядомы лiтаральна ўсёй Маскве знакамiты адмiнiстратар нiбыта скрозь зямлю правалiўся."], "p": 3394}, {"t": "text", "c": ["Адначасова давялося займацца i здарэннямi ў iншых месцах Масквы, не толькi ў тэатры Вар'етэ.", "Давялося разбiраць выпадак са спевамi \"Слаўнага мора\" служачымi (дарэчы: прафесару Стравiнскаму ўдалося прывесцi iх да ладу праз дзве гадзiны пасля нейкiх уколаў), з асобамi, якiя давалi iншым альбо ва ўстановы замест грошай чортведама што, а таксама з асобамi, якiя пацярпелi ад гэтага."], "p": 3395}, {"t": "text", "c": ["I само сабой зразумела, што сама непрыемным i загадкавым з усiх выпадкаў быў крадзеж галавы памёрлага лiтаратара Берлiёза проста з труны ў грыбаедаўскiм доме, сярод белага дня."], "p": 3396}, {"t": "text", "c": ["Дванаццаць чалавек вялi следства, збiралi, быццам на пруток, усе петлi гэтай праклятай справы, раскiданай па ўсёй Маскве."], "p": 3397}, {"t": "text", "c": ["Адзiн са следчых прыехаў у клiнiку да прафесара Стравiнскага i найперш папрасiў спiс асоб, якiя трапiлi на лячэнне за апошнiя тры днi.", "Такiм чынам былi знойдзены Мiканор Iванавiч Босы i бедны канферансье, якому адрывалi галаву.", "Iмi, дарэчы, займалiся мала. Цяпер лёгка было вызначыць, што гэтыя двое - ахвяры аднае шайкi, якую ўзначальвае таямнiчы маг.", "А вось Iван Мiкалаевiч Бяздомны следчага надзвычай зацiкавiў."], "p": 3398}, {"t": "text", "c": ["Дзверы Iванкавай палаты No 117 адчынiлiся пад вечар у пятнiцу, у пакой зайшоў малады, круглатвары, спакойны i далiкатны чалавек, зусiм не падобны на следчага i разам з тым адзiн з сама лепшых следчых у Маскве.", "Ён убачыў пабялелага з твару i абвялага маладога чалавека, якi ляжаў на ложку, у вачах не было нiякай цiкавасцi да ўсяго, што адбывалася навокал, яны глядзелi на нешта ўдалечынi цi ў сябе самога."], "p": 3399}, {"t": "text", "c": ["Следчы ласкава назваўся i сказаў, што зайшоў да Iвана Мiкалаевiча, каб пагаварыць пра пазаўчарашняе здарэнне на Патрыярхавых сажалках."], "p": 3400}, {"t": "text", "c": ["Ой, як бы трыумфаваў Iван, каб следчы з'явiўся да яго раней, ну, скажам, ноччу з серады на чацвер, калi Iван нястомна i палка дамагаўся, каб паслухалi яго расказ пра здарэнне на Патрыярхавых сажалках.", "Цяпер збылася яго мара дапамагчы злавiць кансультанта, яму не трэба было нi за кiм бегаць, да яго самога прыйшлi з-за гэтага, каб выслухаць яго расказ пра тое, што здарылася ў сераду вечарам."], "p": 3401}, {"t": "text", "c": ["Але Iванка, на жаль, зусiм змянiўся за той час, што прамiнуў пасля гiбелi Берлiёза. Ён гатовы быў ахвотна i ветлiва адказваць на ўсе пытаннi следчага, але абыякавасць адчувалася ў Iванкавым позiрку i ў яго iнтанацыi.", "Паэта болей не хваляваў лёс Берлiёза."], "p": 3402}, {"t": "text", "c": ["Перад прыходам следчага Iванка драмаў лежачы, i перад iм паўставалi дзiўныя малюнкi.", "Ён бачыў дзiўны незразумелы горад, якi не iснуе, з глыбамi мармуру, точанымi каланадамi, з зiхатлiвымi на сонцы дахамi, з чорнаю, панураю i бязлiтаснаю вежаю Антонiя, з палацам на заходнiм узгорку, патанулым амаль да дахаў у трапiчнай садовай зелянiне, з бронзавымi зiхатлiвымi скульптурамi над зелянiнай, ён бачыў пад сценамi гэтага старажытнага горада закаваныя ў браню рымскiя кагорты кентурыi."], "p": 3403}, {"t": "text", "c": ["Скрозь дрымоту перад Iванам паўставаў нерухомы чалавек у крэсле, паголены, са змучаным жоўтым тварам, чалавек у белай мантыi з чырвоным падбоем, якi з нянавiсцю глядзеў у раскошны i чужы сад.", "Бачыў Iван i бязлесы жоўты ўзгорак з апусцелымi слупамi з перакладзiнамi."], "p": 3404}, {"t": "text", "c": ["А здарэнне на Патрыярхавых сажалках болей Iвана Бяздомнага не хвалявала."], "p": 3405}, {"t": "text", "c": ["- Скажыце, Iван Мiкалаевiч, а вы самi далёка былi ад турнiкета, калi Берлiёз упаў пад трамвай?"], "p": 3406}, {"t": "text", "c": ["Ледзь прыкметная абыякавая ўсмешка чамусьцi варухнула Iванавы губы, i ён адказаў:"], "p": 3407}, {"t": "text", "c": ["- Я быў далёка. - А гэты клятчасты быў ля самага турнiкета?"], "p": 3409}, {"t": "text", "c": ["- Не, ён сядзеў на лаўцы непадалёку."], "p": 3410}, {"t": "text", "c": ["- А вы добра памятаеце, што ён не падыходзiў да турнiкета ў той час, калi ўпаў Берлiёз?"], "p": 3411}, {"t": "text", "c": ["- Памятаю.", "Не падыходзiў.", "Ён, развалiўшыся, сядзеў."], "p": 3412}, {"t": "text", "c": ["Гэта было апошняе пытанне следчага.", "Пасля iх ён устаў, падаў Iвану руку, пажадаў хутчэй вылечыцца i выказаў спадзяванне, што хутка прачытае яго новыя вершы."], "p": 3413}, {"t": "text", "c": ["- Не, - цiха адказаў Iван, - я болей вершаў пiсаць не буду."], "p": 3414}, {"t": "text", "c": ["Следчы ветлiва ўсмiхнуўся, дазволiў сабе сказаць, што цяпер у паэта невялiкая дэпрэсiя, але яна хутка пройдзе."], "p": 3415}, {"t": "text", "c": ["- Не, - цiха адказаў Iван i глядзеў не на следчага, а ўдалечыню, туды, дзе патухаў небакрай, - гэта ўжо нiколi не пройдзе.", "Вершы, якiя я пiсаў, дрэнныя вершы, i цяпер я гэта зразумеў."], "p": 3416}, {"t": "text", "c": ["Следчы пайшоў ад Iванкi з каштоўным матэрыялам.", "Iдучы па нiтачцы падзей з канца да пачатку, удалося нарэшце дабрацца да таго, адкуль пачалiся ўсе падзеi.", "Следчы не сумняваўся, што ўсе здарэннi пачалiся з забойства на Патрыярхавых сажалках.", "Вядома, нi Iванка, нi гэты клятчасты не папiхалi пад трамвай няшчаснага старшыню МАССАЛIТа, фiзiчна, калi можна сказаць, яму не дапамагаў нiхто. Але следчы быў перакананы ў тым, што Берлiёз кiнуўся пад трамвай альбо ўпаў пад яго загiпнатызаваным."], "p": 3417}, {"t": "text", "c": ["Так, матэрыялу было ўжо многа, i было вядома, каго i дзе лавiць.", "Ды справа ў тым, што злавiць нiякiм чынам не ўдавалася.", "У гэтай тройчы праклятай кватэры No 50, няма сумнення, нехта быў.", "Часам гэтая кватэра адказвала то траскучым, то гугнявым голасам на тэлефонныя званкi, часам у кватэры адчынялiся вокны, i былi чуваць гукi патэфона.", "А мiж тым кожны раз, калi туды накiроўвалiся, там нiкога не заставалi.", "А былi там i неаднойчы, у розную пару сутак. Мала гэтага, па кватэры хадзiлi з сеткаю, правяралi ўсе закуткi.", "Кватэра даўно ўжо была падазроная. Ахоўвалi не толькi той уваход, што быў праз падваротню, але i чорны ўваход; акрамя гэтага, на даху ля комiнаў была пастаўлена ахова.", "Сапраўды, кватэра No 50 хулiганiла, а зрабiць нiчога не маглi."], "p": 3418}, {"t": "text", "c": ["Гэтак усё цягнулася да паўночы з пятнiцы на суботу, калi барон Майгель, адзеты ў вечаровы гарнiтур i лакiраваныя туфлi, урачыста зайшоў у кватэру No 50 як госць.", "Роўна праз дзесяць хвiлiн пасля гэтага кватэру No 50 наведалi без усякiх званкоў, але не толькi гаспадароў там не знайшлi, а i самога барона Майгеля, нават i следу яго."], "p": 3419}, {"t": "text", "c": ["Дык вось, як гаварылася ўжо, справа цягнулася такiм чынам да суботняга свiтанку.", "А тут паступiлi новыя i надзвычай цiкавыя звесткi.", "На маскоўскiм аэрадроме прызямлiўся шасцiмесны пасажырскi самалёт, якi прыляцеў з Крыма. Сярод iншых з яго высадзiўся адзiн дзiўны пасажыр. Гэта быў малады грамадзянiн, дзiка зарослы шчэццю, якi днi тры не мыўся, з гарачымi, чырвонымi i крыху спалоханымi вачыма, без багажу i апрануты даволi дзiўна. Грамадзянiн быў у папасе, у бурцы, надзетай на начную сарочку, i ў сiнiх скураных, новенькiх, толькi купленых пантофлях. Ледзь толькi ён выйшаў з самалёта, да яго падышлi.", "Гэтага грамадзянiна чакалi ўжо, i праз нейкi час незабыўны дырэктар Вар'етэ Сцяпан Багданавiч Лiхадзееў быў перад следчымi.", "Цяпер стала вядома, што Воланд пранiк у Вар'етэ пад выглядам артыста пасля таго, як загiпнатызаваў Сцёпу Лiхадзеева, а потым умудрыўся выкiнуць Сцёпу з Масквы за бог ведае якую колькасць кiламетраў.", "Матэрыялу прыбывала, але лягчэй не рабiлася, а, наадварот, стала цяжэй, бо было вiдавочна, што авалодаць асобаю, якая вытварае такiя штучкi, як са Сцёпам Лiхадзеевым, будзе нялёгка.", "Мiж iншым, Лiхадзееў, па яго просьбе, быў пасаджаны ў надзейную камеру, а перад следствам паўстаў Варэнуха, якога арыштавалi на ўласнай кватэры, куды ён вярнуўся пасля амаль двух сутак."], "p": 3420}, {"t": "text", "c": ["Нягледзячы на абяцанне Азазелу не хлусiць, адмiнiстратар пачаў якраз з хлуснi.", "Хаця надта строга яго караць за гэта нельга. Азазела ж забаранiў яму хлусiць i падманваць па тэлефоне, а ў гэтай сiтуацыi размова iшла без тэлефоннага апарата.", "Вочкi ў Iвана Савельевiча бегалi, ён гаварыў, што ўдзень у чацвер напiўся адзiн у сваiм кабiнеце ў Вар'етэ, пасля пайшоў не памятае куды, што дзесьцi яшчэ пiў старку, а дзе - не памятае, недзе валяўся пад плотам, а дзе - зноў не памятае.", "Толькi пасля таго, як адмiнiстратару растлумачылi, што ён сваiмi недарэчнымi, дурнымi паводзiнамi перашкаджае весцi важнае следства i за гэта будзе адказваць, Варэнуха заплакаў i зашаптаў дрыготкiм голасам, азiраючыся, што хлусiць ён таму, што баiцца помсты воландаўскае шайкi, у руках у якое ён ужо пабыў, i што ён просiць, молiць, каб яго заперлi ў бранiраванай камеры."], "p": 3421}, {"t": "text", "c": ["- Цьфу ты чорт! Вось далася iм гэтая бранiраваная камера! - прамармытаў адзiн са следчых."], "p": 3422}, {"t": "text", "c": ["- Iх добра напалохалi гэтыя нягоднiкi, - сказаў той следчы, якi пабыў у Iванкi."], "p": 3423}, {"t": "text", "c": ["Варэнуху як маглi супакоiлi, сказалi, што ахоўваюць, i тады высветлiлася, што нiякае старкi ён не пiў пад плотам, а што бiлi яго двое, адзiн iкласты i рыжы, а другi таўстун..."], "p": 3424}, {"t": "text", "c": ["- Ага, на ката падобны?"], "p": 3425}, {"t": "text", "c": ["- Ага, ага, ага, - шаптаў, замiраючы ад страху i кожную секунду азiраючыся, адмiнiстратар i расказваў далей падрабязнасцi, як ён прабыў амаль два днi ў кватэры No 50 у якасцi крывапiўцы-наводчыка, што ледзь не стаў прычынай смерцi фiндырэктара Рымскага..."], "p": 3426}, {"t": "text", "c": ["У гэты час прывялi фiндырэктара, якога прывезлi ў ленiнградскiм цягнiку.", "Аднак гэты дрыжачы ад страху, псiхiчна хворы пасiвелы стары, у якiм цяжка было пазнаць былога фiндырэктара, нiзавошта не хацеў гаварыць праўду i аказаўся вельмi ўпартым. Рымскi пераконваў, што нiякай Гелы не бачыў у сваiм акне ноччу, гэтаксама, як i Варэнухi, а проста яму стала нядобра, i ён не памятае, як паехаў у Ленiнград.", "Вiдаць, i гаварыць не варта, што сваё сведчанне фiндырэктар закончыў просьбаю схаваць яго ў бранiраванай камеры."], "p": 3427}, {"t": "text", "c": ["Анечку арыштавалi ў той час, калi яна спрабавала ўсунуць касiрцы на Арбаце дзесяцiдаляравую паперку.", "Расказ Анечкi пра тое, як з акна на Садовай выляталi людзi i пра падкоўку, якую, як яна гаварыла, падняла, каб аддаць у мiлiцыю, слухалi ўважлiва."], "p": 3428}, {"t": "text", "c": ["- Падкоўка сапраўды была залатая i з брыльянтамi? - спыталiся ў Анечкi."], "p": 3429}, {"t": "text", "c": ["- Хiба я брыльянтаў не ведаю, - адказала Анечка."], "p": 3430}, {"t": "text", "c": ["- Але ж вы гаворыце, што даў ён вам чырвонцы?"], "p": 3431}, {"t": "text", "c": ["- Хiба я не ведаю чырвонцаў, - адказвала Анечка."], "p": 3432}, {"t": "text", "c": ["- А як яны тады ў даляры ператварылiся?"], "p": 3433}, {"t": "text", "c": ["- Нiчога не ведаю нi пра якiя даляры i не бачыла я нiякiх даляраў, вiсклiва адказвала Анечка, - я маю права!", "Мне далi ўзнагароду, я за яе паркаль куплю... - i панесла адразу малацiльню, што не можа адказваць за домакiраўнiцтва, якое развяло на пятым паверсе нячыстую сiлу, якая жыцця не дае."], "p": 3434}, {"t": "text", "c": ["Тут следчы замахаў на Анечку пяром, таму што яна ўжо зусiм надакучыла, напiсаў ёй пропуск на зялёнай паперцы, i тады на радасць усiм Анечка выйшла з памяшкання."], "p": 3435}, {"t": "text", "c": ["Потым цугам пайшлi людзi, у тым лiку i Мiкалай Iванавiч, толькi што арыштаваны з-за дурасцi свае жонкi, якая заявiла пад ранiцу ў мiлiцыю, што яе муж знiк.", "Мiкалай Iванавiч не вельмi здзiвiў мiлiцыю, калi паклаў на стол здзеклiвае пасведчанне, што час ён прабавiў на балi ў сатаны, i сваiмi расказамi, як ён вазiў у паветры голую работнiцу Маргарыты Мiкалаеўны кудысьцi купацца да чарцей на раку, i як перад гэтым з'явiлася ў акне голая Маргарыта Мiкалаеўна.", "Праўда, тут ён быў не зусiм дакладны, напрыклад, палiчыў лепш не гаварыць, што з'явiўся ў спальню з выкiнутаю сарочкаю i што назваў Наташу Венераю.", "З яго слоў атрымлiвалася, што Наташа вывалiлася з акна, асядлала яго i павалакла з Масквы..."], "p": 3436}, {"t": "text", "c": ["- Вымушаны быў падпарадкавацца гвалту, - расказваў Мiкалай Iванавiч i закончыў свае байкi просьбаю жонцы нiчога не гаварыць.", "Гэта яму паабяцалi. Сведчанне Мiкалая Iванавiча дало магчымасць высветлiць, што Маргарыта Мiкалаеўна i яе работнiца Наташа знiклi бясследна.", "Былi прыняты меры, каб адшукаць iх."], "p": 3438}, {"t": "text", "c": ["Гэтак следствам, якое не спынялася нi на хвiлiнку, i адзначылася суботняя ранiца.", "У горадзе ўжо блукалi сама розныя чуткi, у якiх было толькi крышку праўды, але яе падмазвалi вялiзнаю хлуснёю.", "Гаварылi, што быў сеанс у Вар'етэ, пасля якога ўсе дзве тысячы гледачоў выскачылi на вулiцу ў чым мацi нарадзiла, што накрылi друкарню фальшывых паперак чараўнiка на Садовай вулiцы, што нейкая шайка выкрала пяцёх загадчыкаў з сектара вiдовiшчаў, што мiлiцыя iх адразу ж знайшла, i яшчэ шмат такога, што i паўтараць нават не хочацца."], "p": 3439}, {"t": "text", "c": ["Тым часам наблiжаўся поўдзень, i тады там, дзе вялi следства, пачуўся званок.", "З Садовае паведамiлi, што праклятая кватэра зноў падае прыкметы жыцця.", "Было сказана, што з сярэдзiны адчынялi вокны, што чуваць былi гукi пiянiна i спевы, што бачылi ў акне чорнага ката, якi сядзеў на падаконнiку i грэўся на сонцы."], "p": 3440}, {"t": "text", "c": ["Каля чатырох гадзiн спякотным днём вялiкая кампанiя мужчын, апранутых у цывiльнае адзенне, высадзiлася з трох машын воддаль ад дома No 302-бiс на Садовай вулiцы.", "Тут група раздзялiлася на дзве меншыя, адна пайшла цераз двор проста ў шосты пад'езд, а другая адчынiла другiя, звычайна забiтыя дзверы, якiя вялi на чорны ўваход, i абедзве пачалi ўзыходзiць па розных лесвiцах у кватэру No 50."], "p": 3441}, {"t": "text", "c": ["У гэты час Кароўеў i Азазела, Кароўеў ужо ў звычайным сваiм адзеннi, не ў святочным фраку, сядзелi ў сталоўцы ў кватэры, канчалi снедаць.", "Воланд, як i звычайна, быў у спальнi, а дзе быў кот - невядома.", "Але з кухнi чуўся грукат рондаляў, i можна было падумаць, што Бегемот знаходзiцца там i зноў, як i звычайна, нешта вытварае. - А што гэта за крокi на лесвiцы? - спытаўся Кароўеў, забаўляючыся лыжачкай у кубачку з чорнаю каваю."], "p": 3443}, {"t": "text", "c": ["- А гэта iдуць нас арыштоўваць, - адказаў Азазела i кульнуў кiлiшачак каньяку."], "p": 3444}, {"t": "text", "c": ["- А, ну-ну, - адказаў на гэта Кароўеў."], "p": 3445}, {"t": "text", "c": ["Тыя, што iшлi па лесвiцы, былi ўжо на трэцiм паверсе. Там нейкiя два водаправодчыкi рамантавалi батарэю ацяплення.", "Прыйшоўшыя перакiнулiся з водаправодчыкамi шматзначнымi позiркамi."], "p": 3446}, {"t": "text", "c": ["- Усе дома, - шапнуў адзiн водаправодчык, пагрукваючы малатком па трубе."], "p": 3447}, {"t": "text", "c": ["Тады пярэднi адкрыта дастаў з-пад палы чорны маўзер, а другi побач з iм адмычкi.", "Наогул тыя, хто iшоў у кватэру, былi як след падрыхтаваны.", "У двух з iх у кiшэнях былi тоненькiя шаўковыя сеткi, якiя лёгка разгортваюцца. Яшчэ ў аднаго - аркан, яшчэ ў аднаго - марлевыя маскi i ампулы з хлараформам."], "p": 3448}, {"t": "text", "c": ["Умомант адамкнулi першыя дзверы ў кватэру No 50, i ўсе апынулiся ў пярэднiм пакоi, а дзверы, якiя грукнулi ў кухнi, сведчылi, што другая група па чорным уваходзе падышла своечасова."], "p": 3449}, {"t": "text", "c": ["Сёння калi не поўная ўдача, то хоць частковая была вiдавочна.", "Па ўсiх пакоях iмгненна рассыпалiся людзi i нiдзе нiкого не знайшлi, але затое ў сталоўцы знайшлi астаткi толькi што пакiнутага недаедзенага сняданка, а ў гасцёўнi на камiннай палiчцы побач з крыштальным збанам сядзеў вялiзны чорны кот. Ён трымаў у сваiх лапах прымус."], "p": 3450}, {"t": "text", "c": ["Увайшоўшыя ў гасцёўню даволi доўга моўчкi глядзелi на гэтага ката."], "p": 3451}, {"t": "text", "c": ["- Мугу... сапраўды здорава... - шапнуў адзiн з прыйшоўшых."], "p": 3452}, {"t": "text", "c": ["- Нiчога не парушаю, нiкога не чапаю, рамантую прымус, - нядобразычлiва надзьмуўся i прамовiў кот, - i яшчэ павiнен папярэдзiць, што кот старажытная жывёла, якую нельга чапаць."], "p": 3453}, {"t": "text", "c": ["- Выключна чыстая работа, - шапнуў адзiн з прышэльцаў, а другi прамовiў гучна i выразна:"], "p": 3454}, {"t": "text", "c": ["- Ну, недатыкальны i гаворачы кот, калi ласка, сюды!"], "p": 3455}, {"t": "text", "c": ["Разгарнулася i ўзвiлася шаўковая сетка, але той, хто кiнуў яе, наздзiў усiм, не патрапiў i захапiў ёю толькi збан, якi са звонам упаў i пабiўся."], "p": 3456}, {"t": "text", "c": ["- Рэмiз! - крыкнуў кот. - Ура! - i, адставiўшы ўбок прымус, выхапiў з-за спiны браўнiнг.", "Ён iмгненна прыцэлiўся ў блiжэйшага супрацоўнiка, але ў таго раней, чым кот, паспеў стрэлiць, блiснула ў руцэ агнём, i адначасна са стрэлам з маўзера кот упаў унiз галавой з камiннае палiцы на паддогу, кiнуў прымус i браўнiнг."], "p": 3457}, {"t": "text", "c": ["- Усё скончана, - прамовiў кот i соладка разлёгся ў крывавай лужыне, адыдзiце ад мяне на секунду, дайце мне развiтацца з зямлёй.", "О мой сябра Азазела! - прастагнаў той, хто сцякаў кроўю. - Дзе ты? - кот паглядзеў патухлымi вачыма на дзверы ў сталоўку. - Ты не прыйшоў да мяне i не дапамог у час няроўнага бою.", "Ты кiнуў беднага Бегемота, прамяняў яго на шклянку праўда, вельмi добрага - каньяку!", "Ну што ж, няхай мая смерць будзе на табе, а я пакiдаю табе свой браўнiнг..."], "p": 3458}, {"t": "text", "c": ["- Сетку, сетку, сетку, - трывожна зашапталi навокал. Але сетка чортведама чаму зачапiлася ў некага ў кiшэнi i не хацела вылазiць."], "p": 3459}, {"t": "text", "c": ["- Адзiнае, што можа выратаваць смяротна параненага ката, гэта глыток бензiну, - прамовiў кот i, пакуль была замiнка, прыклаўся да прымуса i напiўся бензiну.", "Адразу з-пад верхняе левае лапы перастала цячы кроў. Кот усхапiўся жывы i бадзёры, схапiў прымус пад паху, гоцнуў назад на камiн, а адтуль, абдзiраючы шпалеры, палез па сцяне i праз дзве секунды апынуўся высока над прышэльцамi, на жалезным карнiзе."], "p": 3460}, {"t": "text", "c": ["Рукi iмгненна ўчапiлiся за гардзiну i абарвалi яе разам з карнiзам, i сонца хлынула ў цёмны пакой.", "Але нi жулiкавата ачунялы кот, нi прымус не ўпалi.", "Кот не кiнуў прымуса, умудрыўся разам з iм пераскочыць на люстру, якая вiсела пасярод пакоя."], "p": 3461}, {"t": "text", "c": ["- Лесвiцу! - крыкнулi ўнiзе."], "p": 3462}, {"t": "text", "c": ["- Выклiкаю на дуэль! - закрычаў кот, пралятаючы над галовамi на разгайданай люстры. У руках зноў апынуўся браўнiнг, а прымус ён прыладзiў на рагу люстры.", "Кот лятаў, як маятнiк, i страляў па прышэльцах.", "Грукат скалануў кватэру.", "На падлогу пасыпалiся асколкi з люстры, трэснула промнямi люстэрка на камiне, паляцеў пыл ад тынкоўкi, заскакалi па падлозе парожнiя гiльзы, палопалiся шыбы ў вокнах, з прастрэленага прымуса пачало пырскаць бензiнам. Цяпер i гаворкi не магло быць, каб захапiць ката жывым, i прышэльцы трапна i шалёна стралялi ў яго ў адказ з маўзераў у галаву, у жывот, у грудзiну, у спiну. Стралянiна выклiкала панiку на асфальце ў двары."], "p": 3463}, {"t": "text", "c": ["Але працягвалася гэтая стралянiна не доўга i сама сабой зацiхла.", "Справа ў тым, што нi кату, нi аператыўнiкам яна не прынесла нiякае шкоды.", "Не аказалася не толькi забiтых, але нават i параненых, усе, у тым лiку i кот, былi цэлыя.", "Нехта з прыйшоўшых, каб праверыць гэта, разоў пяць стрэлiў у галаву праклятай жывёлiне, i кот бойка адказаў цэлаю абоймаю. Як i раней, нiякага эфекту.", "Кот пагойдваўся на люстры, размахi якое паволi меншалi, дзьмухаў у дула браўнiнга i пляваў сабе на лапу.", "У тых, што стаялi ўнiзе на двары, было поўнае недаўменне.", "Гэта быў цi не адзiны з выпадкаў, калi стралянiна не мела нiякага вынiку.", "Можна было дапусцiць, што ў ката браўнiнг цацачны, але пра маўзеры аператыўнiкаў гэтага не скажаш.", "Першая катовая рана было не што iншае, як фокус i свiнскае прытвоства, гэтак жа, як i пiццё бензiну."], "p": 3464}, {"t": "text", "c": ["Паспрабавалi яшчэ раз злавiць ката.", "Кiнулi аркан, ён зачапiўся за адзiн рог люстры, яна ўпала.", "Ад удару скалануўся ўвесь дом, але толку з гэтага не было.", "Прысутных абдало пырскамi крыштальных асколкаў, а кот пераляцеў у паветры i ўсеўся высока пад столлю наверсе на пазалочаную люстравую раму над камiнам.", "Ён нiкуды не збiраўся ўцякаць, наадварот, седзячы на раме, зноў пачаў гаворку."], "p": 3465}, {"t": "text", "c": ["- Я зусiм не разумею, - гаварыў ён зверху, - чаму са мною гэтак груба абыходзяцца..."], "p": 3466}, {"t": "text", "c": ["I гэту гаворку перабiў нечакана цяжкi голас, якi пачуўся невядома адкуль."], "p": 3467}, {"t": "text", "c": ["- Што адбываецца ў кватэры?", "Мне перашкаджаюць працаваць."], "p": 3468}, {"t": "text", "c": ["Другi, непрыемны i гугнявы голас адазваўся: - Зноў, вядома, Бегемот, чорт бы яго ўзяў!"], "p": 3470}, {"t": "text", "c": ["Трэцi, траскучы галасок сказаў: - Месiр! Субота.", "Сонца заходзiць.", "Нам пара."], "p": 3472}, {"t": "text", "c": ["- Прабачце, не магу больш гутарыць з вамi, - сказаў кот з люстра, - нам пара.", "- Ён кiнуў свой браўнiнг i выбiў абедзве шыбы ў акне.", "Потым лiнуў бензiну, i гэты бензiн сам успыхнуў хваляю аж да столi."], "p": 3473}, {"t": "text", "c": ["Загарэлася неяк надзвычай хутка i моцна, як не бывае нават i ад бензiну.", "Адразу ж задымiлiся шпалеры, закурылася гардзiна на падлозе, i пачалi тлець рамы пабiтых вокнаў.", "Кот скочыў, мяўкнуў, пераляцеў з люстра на падаконнiк i знiк з яго разам са сваiм прымусам.", "Звонку пачулiся стрэлы.", "Чалавек, якi сядзеў на жалезнай пажарнай лесвiцы насупраць ювелiршыных вокнаў, абстраляў ката, калi той пералятаў з падаконнiка на падаконнiк, каб дабрацца да вадасцёкавай трубы на рагу дома.", "Па гэтай трубе кот узляцеў на дах."], "p": 3474}, {"t": "text", "c": ["Там яго безвынiкова абстраляла ахова пры комiнах, i кот расстаў у заходзячым сонцы, якое залiвала горад."], "p": 3475}, {"t": "text", "c": ["У кватэры ў гэты час загарэўся паркет пад нагамi ў прышэльцаў, i ў агнi, на тым самым месцы, дзе валяўся прытварака паранены кот, паказаўся труп барона Майгеля з задраным угору падбародкам i шклянымi вачыма.", "Выцягнуць яго з агню ўжо не было магчымасцi.", "Пераскакваючы па гарачым паркеце, збiваючы агонь далонямi з плячэй i грудзей, аператыўнiкi адступiлi з кабiнета ў пярэднi пакой.", "Тыя, што былi ў спальнi i ў сталоўцы, выбеглi праз калiдор. Прыбеглi i тыя, што былi на кухнi, кiнулiся ў пярэднюю.", "Гасцёўня ўжо была поўная дыму i агню.", "Нехта на хаду паспеў набраць нумар пажарнай часткi, коратка кiнуў у слухаўку: - Садовая, трыста два-бiс!"], "p": 3477}, {"t": "text", "c": ["Больш нельга было затрымлiвацца.", "Полымя вырвалася ў пярэднi пакой.", "Дыхаць стала цяжка."], "p": 3478}, {"t": "text", "c": ["Як толькi з вокнаў у зачараванай кватэры выбiла першыя струменьчыкi дыму, у двары пачулiся адчайныя чалавечыя крыкi:"], "p": 3479}, {"t": "text", "c": ["- Пажар! Пажар! Гарым!"], "p": 3480}, {"t": "text", "c": ["З розных кватэр людзi пачалi крычаць у тэлефоны:"], "p": 3481}, {"t": "text", "c": ["- Садовая!", "Садовая, трыста два-бiс!"], "p": 3482}, {"t": "text", "c": ["У той час, калi на Садовай пачулiся страшныя сэрцу ўдары i звон чырвоных доўгiх машын, якiя iмчалi з усiх канцоў горада, людзi, што мiтусiлiся на двары, бачылi, як разам з дымам з акна на пятым паверсе вылецелi тры цёмныя, як здалося, мужчынскiя постацi i адна постаць голае жанчыны."], "p": 3483}]}