{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 22", "p": 2458}, {"t": "h2", "c": "Пры свечках", "p": 2459}, {"t": "text", "c": ["Роўнае гудзенне машыны, якая ляцела высока над зямлёй, закалыхвала Маргарыту, а месячнае святло прыемна сагравала яе.", "Яна заплюшчыла вочы, падставiла твар ветру i думала з сумам пра пакiнуты ёй невядомы бераг ракi, якую, яна адчувала, болей не пабачыць.", "Пасля ўсiх чараў i цудаў, якiя з ёю адбылiся за вечар, яна ўжо здагадвалася, да каго яе вязуць у госцi, але гэта не палохала яе.", "Надзея на тое, што там ёй удасца дабiцца вяртання свайго шчасця, зрабiла яе бясстрашнай.", "Дарэчы, доўга марыць у машыне пра гэта шчасце ёй не давялося.", "Цi грак добра ведаў сваю справу, цi машына была добрая, толькi хутка Маргарыта, калi расплюшчыла вочы, убачыла перад сабой не лясную цемру, а мiгатлiвае возера маскоўскiх агнёў.", "Чорная птушка-шафёр на ляту адвiнцiў правае пярэдняе кола i пасадзiў машыну на нейкiх зусiм бязлюдных могiлках у раёне Дарагамiлава.", "Грак высадзiў Маргарыту, якая нiчога не пыталася, з яе швабрай каля аднаго надмагiлля, завёў машыну i накiраваў яе проста ў яр за магiлкамi.", "Туды яна з грукатам абрынулася i там загiнула.", "Грак пачцiва казырнуў, сеў верхам на кола i паляцеў."], "p": 2460}, {"t": "text", "c": ["Адразу з-за аднаго помнiка ўзнiк чорны плашч.", "Iкол блiснуў пры поўнi, i Маргарыта пазнала Азазелу.", "Той паказаў ёй сесцi на швабру, сам ускочыў на доўгую рапiру, абое ўзвiлiся ўгору нiкiм не заўважаныя i праз некалькi секунд высадзiлiся ля дома No 302-бiс на Садовай вулiцы."], "p": 2461}, {"t": "text", "c": ["Калi са швабраю i рапiраю пад пахамi яны заходзiлi ў падваротню, Маргарыта заўважыла чалавека ў шапачцы i высокiх ботах, якi нечага чакаў.", "Як нi лёгка ступалi Азазела i Маргарыта, адзiнокi чалавек пачуў iх i трывожна скалануўся, бо не разумеў, адкуль чуваць крокi."], "p": 2462}, {"t": "text", "c": ["Другога, надзiва падобнага на першага чалавека, сустрэлi ля шостага пад'езда.", "I зноў паўтарылася тая самая гiсторыя. Крокi... Чалавек неспакойна павярнуўся i нахмурыўся.", "Калi дзверы адчынiлiся, а потым зачынiлiся, кiнуўся следам, зазiрнуў у пад'езд, але, вядома, нiчога не ўгледзеў."], "p": 2463}, {"t": "text", "c": ["Трэцi, дакладная копiя другога, а значыць, i першага, дзяжурыў на пляцоўцы трэцяга паверха.", "Ён палiў моцныя папяросы, i Маргарыта закашлялася, калi праходзiла побач.", "Курэц, быццам яго шылам кальнулi, усхапiўся з лаўкi, на якой сядзеў, пачаў трывожна азiрацца, падышоў да парэнчаў, зiрнуў унiз.", "Маргарыта са сваiм праважатым ужо была ля кватэры No 50.", "Не званiлi, дзверы Азазела адамкнуў сваiм ключом."], "p": 2464}, {"t": "text", "c": ["Першае, што ўразiла Маргарыту, гэта цемра, у якую яны трапiлi. Было цёмна, як у сутарэннi, i яна мiжволi ўхапiлася за плашч Азазелы, бо баялася спатыкнуцца. Але тут далёка ўверсе замiльгаў агеньчык нейкае лямпачкi i пачаў наблiжацца.", "Азазела на хаду забраў у Маргарыты з-пад пахi швабру, i тая нячутна знiкла ў цемры.", "Яны пачалi ўзыходзiць па нейкiх шырокiх прыступках, i Маргарыце здалося, што iм не будзе канца.", "Яе дзiвiла, як у пярэднiм пакоi звычайнае маскоўскае кватэры можа размясцiцца гэтая незвычайная, нябачная, затое добра адчувальная, бясконцая лесвiца.", "Але пад'ём канчаўся, i Маргарыта зразумела, што яна стаiць на краi пляцоўкi.", "Агеньчык наблiзiўся ўшчыльную, i Маргарыта ўбачыла асветлены твар мужчыны, рослага i чорнага, якi i трымаў у руцэ лампаду.", "Тыя, хто меў няшчасце за гэтыя днi трапiцца яму на дарозе, нават пры гэтым слабенькiм святле лампадкi, вядома, адразу б пазналi яго. Гэта быў Кароўеў, ён таксама i Фагот."], "p": 2465}, {"t": "text", "c": ["Праўда, знешне Кароўеў вельмi змянiўся.", "Мiгатлiвы агеньчык адлюстроўваўся не ў трэснутым пенснэ, якое даўно трэба было выкiнуць на сметнiк, а ў маноклi, хаця таксама трэснутым.", "Вусiкi на нахабным твары былi падкручаны i намазаны, а чарната тлумачылася проста - ён быў у фрачным убраннi.", "Бялела толькi грудзiна."], "p": 2466}, {"t": "text", "c": ["Маг, рэгент, чараўнiк, перакладнiк цi д'ябал яго ведае хто на самай справе - адным словам, Кароўеў - пакланiўся, шырока правёў у паветры перад сабою лампадкаю - запрасiў Маргарыту iсцi следам.", "Азазела знiк."], "p": 2467}, {"t": "text", "c": ["\"Надзiва незвычайны вечар, - думала Маргарыта, - я ўсякага чакала, толькi не гэтага!", "Электрычнасць у iх патухла, цi што?", "Але сама дзiўнае - памеры гэтага памяшкання.", "Як усё гэта можа ўцiснуцца ў маскоўскую кватэру?", "Ды нiяк не можа!\""], "p": 2468}, {"t": "text", "c": ["Як нi слабенька свяцiла кароўеўская лампадка, Маргарыта зразумела, што знаходзiцца ў зусiм неабдымнай зале, ды яшчэ з каланадай, цёмнаю i, на першае ўражанне, бясконцаю.", "Каля нейкае канапкi Кароўеў спынiўся, паставiў лампадку на нейкую тумбу, жэстам прапанаваў Маргарыце сесцi, а сам размясцiўся побач у даволi маляўнiчай позе - абапёрся локцем на тумбу."], "p": 2469}, {"t": "text", "c": ["- Дазвольце мне пазнаёмiцца з вамi, - зарыпеў Кароўеў, - Кароўеў.", "Вы здзiўлены, што няма святла?", "Эканомiя, вы гэтак падумалi?", "Нi-нi-нi!", "Няхай першы, якi трапiцца, кат, нават адзiн з тых, якiя сёння, крыху пазней, будуць за гонар мець пацалаваць ваша калена, на гэтай жа тумбе адсячэ мне галаву, калi гэта так!", "Проста месiр не любiць электрычнае святло, i мы ўключым яго ў сама апошнi момант.", "I тады, паверце, недахопу ў iм не будзе.", "Мабыць, нават добра было б, каб яго было меней."], "p": 2470}, {"t": "text", "c": ["Кароўеў спадабаўся Маргарыце, траскучая яго балбатня супакойвала."], "p": 2471}, {"t": "text", "c": ["- Не, - сказала Маргарыта, - болей за ўсё мяне здзiўляе, дзе ўсё гэта размяшчаецца. - Яна павяла рукою, падкрэслiла гэтым неабдымнасць залы."], "p": 2472}, {"t": "text", "c": ["Кароўеў соладка ўхмыльнуўся, i ценi варухнулiся ў складках каля яго носа."], "p": 2473}, {"t": "text", "c": ["- Гэта сама простае з усяго! - адказаў ён.", "- Тым, хто добра знаёмы з пятым вымярэннем, невялiкi клопат рассунуць памяшканне да жаданых памераў. Скажу нават болей, паважаная валадарка, да чортведама якiх абсягаў!", "Я, дарэчы, працягваў балбатаць Кароўеў, - ведаў людзей, якiя не мелi нiякага ўяўлення пра пятае вымярэнне ды наогул нiчога не петрылi, але вытваралi такiя дзiвосы ў сэнсе павелiчэння свайго памяшкання.", "Вось, напрыклад, адзiн гараджанiн, мне расказвалi, атрымаў трохпакаёвую кватэру на Земляным вале, без усякага пятага вымярэння i iншых рэчываў, ад якiх шарыкi за ролiкi чапляюцца, iмгненна ператварыў яе ў чатырохпакаёвую - перагарадзiў адзiн пакой папалам.", "Потым гэтую ён памяняў на дзве асобныя кватэры ў розных раёнах Масквы адну трохпакаёвую, другую двухпакаёвую.", "Цяпер пакояў стала пяць.", "Трохпакаёвую ён размяняў на дзве двухпакаёвыя, i займеў шэсць пакояў, праўда, раскiданых па ўсёй Маскве.Ён збiраўся ўжо зрабiць апошнi i сама блiскучы кульбiт, даў аб'яву ў газеце, што мяняе шэсць пакояў у розных кутках Масквы на адну пяцiпакаёвую кватэру на Земляным вале, але яго дзейнасць на гэтым спынiлася, вядома, не па яго волi.", "Цяпер ён, можа, i мае якi-небудзь пакойчык, але, запэўнiваю вас, што гэта ўжо не ў Маскве.", "Вось якi праныра, а вы гаворыце пра пятае вымярэнне!"], "p": 2474}, {"t": "text", "c": ["Маргарыта, хаця i не гаварыла нi пра якое пятае вымярэнне, а гаварыў пра яго сам Кароўеў, весела засмяялася з расказу аб прыгодах кватэрнага пралазы.", "Кароўеў працягваў: - Але цяпер пра галоўнае, Маргарыта Мiкалаеўна.", "Вы жанчына разумная i, вядома, здагадалiся, хто наш гаспадар."], "p": 2476}, {"t": "text", "c": ["Маргарыцiна сэрца здрыганулася, i яна кiўнула галавою."], "p": 2477}, {"t": "text", "c": ["- Ну, вось, вось, - гаварыў Кароўеў, - мы ворагi ўсякiх розных таямнiц i намёкаў.", "Штогод месiр дае адзiн баль.", "Называецца ён вясновым балем поўнi, альбо балем ста каралёў.", "Народу!.. - Тут Кароўеў ухапiўся за шчаку, нiбы ў яго забалеў зуб. - Але ж вы самi пераканаецеся.", "Дык вось: месiр халасцяк, вы гэта таксама разумееце.", "Але патрэбна гаспадыня балю, - Кароўеў развёў рукамi, згадзiцеся, нам без гаспадынi..."], "p": 2478}, {"t": "text", "c": ["Маргарыта слухала Кароўева, старалася не вымавiць i слова, пад сэрцам у яе было холадна, спадзяванне на шчасце туманiла галаву."], "p": 2479}, {"t": "text", "c": ["- Склалася традыцыя, - працягваў далей Кароўеў, - гаспадыню балю павiнны зваць Маргарытаю, гэта першае, а другое, яна павiнна быць мясцовая.", "А мы, як бачыце, падарожнiчаем i ў гэты час знаходзiмся ў Маскве.", "Сто дваццаць адну Маргарыту знайшлi мы ў Маскве, i, паверце, - тут Кароўеў у адчаi ляпнуў сябе па ляжцы, - нiводная не падыходзiць!", "I, вядома, шчаслiвы лёс..."], "p": 2480}, {"t": "text", "c": ["Кароўеў красамоўна ўхмыльнуўся, нахiлiўся, i зноў пахаладзела Маргарыцiна сэрца."], "p": 2481}, {"t": "text", "c": ["- Карацей! - крыкнуў Кароўеў. - Зусiм коратка: вы не адмовiцеся ўзяць гэты абавязак на сябе?"], "p": 2482}, {"t": "text", "c": ["- Не адмоўлюся, - цвёрда адказала Маргарыта."], "p": 2483}, {"t": "text", "c": ["- Вядома! - сказаў Кароўеў, падняў лампадку i дадаў: - Прашу за мной."], "p": 2484}, {"t": "text", "c": ["Яны пайшлi мiж калон i нарэшце выбралiся ў нейкую другую залу, у якой чамусьцi моцна пахла лiмонамi, дзе чуваць былi нейкiя шолахi i дзе штосьцi зачапiла Маргарыту за галаву.", "- Не палохайцеся, - соладка супакоiў Кароўеў i ўзяў Маргарыту пад руку, гэта бальныя выдумкi Бегемота, нiшто iншае.", "I наогул, я адважуся вам параiць, Маргарыта Мiкалаеўна, нiкога i нiчога не баяцца.", "Гэта неразумна. Баль будзе раскошны, не буду ўтойваць.", "Мы пабачым тых, чыя ўлада ў свой час была надзвычай вялiкая.", "Але, чэсна, калi падумаеш пра тое, як мiкраскапiчна маленькiя iх магчымасцi ў параўнаннi з магчымасцямi таго, у чыёй свiце я маю гонар быць, робiцца смешна i нават, я сказаў бы, сумна...", "Ды вы i самi каралеўскага роду."], "p": 2486}, {"t": "text", "c": ["- Чаму каралеўскага роду? - спалохана шапнула Маргарыта i прытулiлася да Кароўева. - Ах, каралева, - гуллiва трашчаў Кароўеў, - пытаннi падобныя - сама складаныя ў свеце!", "I каб распытацца ў прабабак, асаблiва тых, каго за цiхоняў мелi, дзiўныя таямнiцы адкрылiся б, Маргарыта Мiкалаеўна.", "Я не вазьму грэх на душу, калi скажу, што гэта як калода ператасаваных карт.", "Ёсць рэчы, у якiх зусiм не дзейнiчаюць саслоўныя перашкоды, нi нават межы мiж дзяржавамi.", "Намякну: адна з французскiх каралеў, якая жыла ў шаснаццатым стагоддзi, трэба думаць, вельмi здзiвiлася б, калi б хто-небудзь сказаў ёй, што яе красуню прапрапрапраўнучку праз мноства гадоў я буду весцi пад руку ў Маскве па вялiкiх бальных залах.", "Але мы прыйшлi!"], "p": 2488}, {"t": "text", "c": ["Тут Кароўеў патушыў сваю лампадку, i яна знiкла ў яго з рук, i Маргарыта ўбачыла на падлозе перад сабою палоску святла пад нейкiмi цёмнымi дзвярыма.", "У гэтыя дзверы Кароўеў цiха грукнуў.", "Тут Маргарыта гэтак захвалявалася, што ў яе ажно кляцнулi зубы i па спiне прайшоў мароз.", "Дзверы адчынiлiся. Пакой быў зусiм невялiкi.", "Маргарыта ўбачыла шырокi дубовы ложак са скамечанымi i бруднымi прасцiнамi i падушкамi.", "Перад ложкам стаяў дубовы, на разных ножках стол, на iм свечнiк з гнёздамi ў выглядзе кiпцюрыстых птушыных лап. У гэтых сямi лапах гарэлi тоўстыя свечкi.", "Акрамя гэтага, на столiку была вялiкая шахматная дошка з надзвычай па-майстэрску зробленымi фiгуркамi.", "На маленькiм вытаптаным дыванку стаяў маленькi нiзенькi ўслончык.", "Быў яшчэ адзiн стол з нейкаю залатою чашаю i другiм свечнiкам, галiны якога былi зроблены ў выглядзе змей.", "У пакоi пахла сераю i смалою. Ценi ад свяцiльнiкаў перакрыжоўвалiся на падлозе."], "p": 2489}, {"t": "text", "c": ["Сярод прысутных Маргарыта адразу пазнала Азазелу, ужо апранутага ў фрак. Ён стаяў ля спiнкi ложка.", "Гэты Азазела нiчым не нагадваў таго разбойнiка, у выглядзе якога ён аб'явiўся да Маргарыты ў Аляксандраўскiм садзе, i пакланiўся ён Маргарыце надзвычай далiкатна."], "p": 2490}, {"t": "text", "c": ["Голая ведзьма, тая самая Гела, што гэтак збянтэжыла самавiтага буфетчыка з Вар'етэ, i тая самая, якую спалохаў певень у ноч знакамiтага сеанса, сядзела на падлозе на дыванку пры ложку, памешвала нешта ў рондалi, з якога валiла серная пара."], "p": 2491}, {"t": "text", "c": ["Акрамя iх, быў яшчэ ў пакоi вялiзны кацiла, якi сядзеў на высокай табурэтцы перад шахматным столiкам i трымаў у правай лапе шахматнага каня."], "p": 2492}, {"t": "text", "c": ["Гела прыўстала i пакланiлася Маргарыце.", "Тое самае зрабiў i кот, саскочыўшы з табурэткi. Ён шаркануў праваю лапаю, згубiў каня i палез па яго пад ложак."], "p": 2493}, {"t": "text", "c": ["Маргарыта замiрала ад страху i разгледзела ўсё гэта ў падманлiвых ценях ад свечак збольшага.", "Позiрк яе прыцягваў ложак, на якiм i сядзеў той, каго яшчэ зусiм нядаўна бедны Iван на Патрыярхавых пераконваў у тым, што д'ябла не iснуе.", "Гэты неiснуючы i сядзеў зараз на ложку."], "p": 2494}, {"t": "text", "c": ["Два вокi ўперлiся ў Маргарыцiн твар.", "Правае - з залатою iскаркаю на дне, якое прасвiдроўвала любога да самага дна душы, i левае - парожняе i чорнае, падобнае на вузкае iголкавае вушка, як уваход у бяздонны калодзеж цемры i ценяў.", "Воландаў твар быў скрыўлены, правы куток рота аб'ехаў унiз, на высокiм аблыселым iлбе прарэзалiся глыбокiя маршчыны, паралельныя вострым бровам. Скуру на Воландавым твары нiбы навек спёк загар."], "p": 2495}, {"t": "text", "c": ["Воланд шырока раскiнуўся на ложку, быў ён у адной доўгай начной сарочцы, бруднай i залапленай на левым плячы.", "Адну голую нагу ён падклаў пад сябе, а другую выцягнуў на ўслончык.", "Калена гэтай нагi i нацiрала нейкаю дымнаю маззю Гела."], "p": 2496}, {"t": "text", "c": ["Яшчэ разгледзела Маргарыта на раскрытай безвалосай грудзiне Воланда па-майстэрску выразанага з чорнага каменя жука на залатым ланцужку з нейкiм пiсаннем на спiнцы.", "Побач з Воландам на ложку, на цяжкiм пастаменце, стаяў дзiўны, быццам жывы i асветлены з аднаго боку сонцам, глобус."], "p": 2497}, {"t": "text", "c": ["Некалькi секунд панавала маўчанне.", "\"Ён вывучае мяне\", - падумала Маргарыта i намаганнем прымусiла стрымаць дрыжыкi ў нагах."], "p": 2498}, {"t": "text", "c": ["Нарэшце Воланд загаварыў усмешлiва, i яго iскрыстае вока нiбыта засвяцiлася."], "p": 2499}, {"t": "text", "c": ["- Вiтаю вас, каралева, i прашу прабачыць мне за мой хатнi выгляд."], "p": 2500}, {"t": "text", "c": ["Воландаў голас быў гэтакi глухi, што асобныя гукi чулiся з адцяжкаю i хрыпам."], "p": 2501}, {"t": "text", "c": ["Воланд узяў з ложка доўгую шпагу, нахiлiўся, паварушыў ёй пад ложкам i сказаў: - Вылазь!", "Гульня адмяняецца.", "Госця тут."], "p": 2503}, {"t": "text", "c": ["- Нiзавошта, - трывожна свiснуў, як суфлёр, над Маргарыцiным вухам Кароўеў."], "p": 2504}, {"t": "text", "c": ["- Нiзавошта... - пачала Маргарыта."], "p": 2505}, {"t": "text", "c": ["- Месiр... - дыхнуў Кароўеў у вуха."], "p": 2506}, {"t": "text", "c": ["- Нiзавошта, месiр, - саўладала сама з сабою Маргарыта, усмiхнулася i дадала: - Я прашу вас не перапыняць гульню.", "Я думаю, што шахматныя часопiсы заплацiлi б добрыя грошы, каб маглi надрукаваць гэтую партыю."], "p": 2507}, {"t": "text", "c": ["Азазела цiха i адабральна закрахтаў, а Воланд уважлiва паглядзеў на Маргарыту i сказаў нiбы сам сабе: - Праўда Кароўева.", "Гэтак замыславата тасуецца калода!", "Спадчынна!"], "p": 2509}, {"t": "text", "c": ["Ён працягнуў руку i паклiкаў да сябе Маргарыту. Тая падышла, але падлогi пад босымi нагамi не адчувала.", "Воланд паклаў сваю цяжкую, каменную руку, якая была гарачая, як агонь, на Маргарыцiна плячо, памкнуў яе да сябе i пасадзiў на ложак побач."], "p": 2510}, {"t": "text", "c": ["- Ну, калi вы такая добрая i спагадлiвая, - прамовiў ён, - а я iншага ад вас i не чакаў, тады будзем па-простаму. - Ён зноў схiлiўся з ложка i крыкнуў: - Доўга будзе гэты балаган пад ложкам?", "Вылазь, пракляты Ганс!"], "p": 2511}, {"t": "text", "c": ["- Каня не магу знайсцi, - сцiшана i фальшыва адазваўся з-пад ложка кот, некуды паляцеў, а замест яго нейкая жаба трапляецца."], "p": 2512}, {"t": "text", "c": ["- Цi не думаеш ты, што на кiрмашы знаходзiшся? - прытварыўея, што злуецца, Воланд. - Нiякае жабы няма пад ложкам!", "Гэтыя прымiтыўныя фокусы пакiнь для Вар'етэ.", "Калi ты зараз не з'явiшся, мы будзем лiчыць, што здаўся, пракляты дэзерцiр."], "p": 2513}, {"t": "text", "c": ["- Нiзашто, месiр! - зароў кот i ў адну секунду вынырнуў з-пад ложка з канём у лапе."], "p": 2514}, {"t": "text", "c": ["- Знаёмцеся... - пачаў Воланд i сам сябе спынiў: - Не, глядзець не магу на гэтае пудзiла.", "Паглядзiце, у што ён сябе ператварыў пад ложкам!"], "p": 2515}, {"t": "text", "c": ["Выкачаны ў пыле кот тым часам стаяў на заднiх лапах i кланяўся Маргарыце.", "Цяпер на грудзiне ў ката быў белы фрачны гальштук-банцiк, а на раменьчыку перламутравы дамскi бiнокль.", "Акрамя таго, вусы ў ката былi пазалочаныя."], "p": 2516}, {"t": "text", "c": ["- Ну што гэта такое! - усклiкнуў Воланд. - Нашто ты пазалацiў вусы?", "I нашто табе патрэбен гальштук, калi ты без штаноў?"], "p": 2517}, {"t": "text", "c": ["- Штаны кату не патрэбны, месiр, - з адчуваннем сваёй годнасцi адказаў кот. - Цi не загадаеце вы мне, месiр, абуць i боты?", "Кот у ботах бывае толькi ў казках, месiр.", "Але цi бачылi вы хоць каго-небудзь на балi без гальштука, месiр?", "Я не збiраюся спакушаць лёс i не хачу, каб мне далi ў каршэнь.", "Кожны ўпрыгожвае сябе як ўмее.", "Лiчыце, што сказанае датычыць i бiнокля, месiр!"], "p": 2518}, {"t": "text", "c": ["- Але вусы?.."], "p": 2519}, {"t": "text", "c": ["- Не разумею, - суха запярэчыў кот, - чаму, калi галiлiся сёння, Азазела i Кароўеў пасыпалi сябе белаю пудраю, а чым яна лепшая за залатую?", "Я пафарбаваў вусы, вось i ўсё!", "Iншая справа, каб я пагалiўся!", "Паголены кот гэта сапраўды чортведама што, я згодзен.", "А наогул, - тут голас у ката затрымцеў пакрыўджана, - я бачу, што вы да мяне прыдзiраецеся i што пытанне ставiцца, цi быць мне наогул на балi?", "Што вы мне адкажаце на гэта, месiр?"], "p": 2520}, {"t": "text", "c": ["I кот гэтак надзьмуўся ад крыўды, што здавалася - вось-вось лопне."], "p": 2521}, {"t": "text", "c": ["- Ай, абармот, абармот, - Воланд кiваў галавой i гаварыў, - кожны раз, калi прайграе, ён пачынае загаворваць зубы, як сама апошнi падманшчык на мосце.", "Сядай зараз жа i перастань балбатаць глупства!"], "p": 2522}, {"t": "text", "c": ["- Я сяду, - адказаў кот i сеў, - але запярэчу наконт сказанага.", "Гаворка мая зусiм не балбатня, як вы сказалi ў прысутнасцi панi, а ланцуг прадуманых сiлагiзмаў. Гэта маглi б па-сапраўднаму ацанiць такiя знатакi, як Сэкс Эмпiрык, Марцыян Капела, а не выключана, што i сам Арыстоцель... - Шах каралю, - сказаў Воланд."], "p": 2524}, {"t": "text", "c": ["- Калi ласка, калi ласка, - сказаў кот i пачаў праз бiнокль глядзець на дошку."], "p": 2525}, {"t": "text", "c": ["- Такiм чынам, - звярнуўся да Маргарыты Воланд, - рэкамендую вам, донна, маю свiту. Гэты прытварака - кот Бегемот.", "З Кароўевым i Азазелам вы ўжо пазнаёмiлiся, знаёмлю з маёй служанкаю Гелаю. Увiшная, змысная, i няма такое паслугi, якую яна не змагла б аказаць."], "p": 2526}, {"t": "text", "c": ["Прыгажуня Гела ўсмiхнулася, зiрнула на Маргарыту зялёнымi вачыма, не пераставала чэрпаць прыгаршчамi мазь i накладваць яе на калена."], "p": 2527}, {"t": "text", "c": ["- Ну вось i ўсё, - скончыў Воланд i зморшчыўся, калi Гела залiшне моцна сцiснула яго калена, - гурт, як бачыце, невялiкi, розны i просты.", "- Ён змоўк i пачаў круцiць перад сабой свой глобус, зроблены гэтак па-майстэрску, што сiнiя акiяны на iм рухалiся, а шапка на полюсе ляжала як сапраўдная, ледзяная i снежная."], "p": 2528}, {"t": "text", "c": ["На дошцы тым часам адбывалася мiтусня.", "Зусiм разгублены кароль у белай мантыi таптаўся на клетцы i ў адчаi падымаў рукi.", "Тры белыя пешкi-ландскнехты з алебардамi разгублена глядзелi на афiцэра, якi размахваў шпагаю i паказваў наперад, дзе ў сумежных клетках, белай i чорнай, былi вiдаць два коннiкi Воланда на гарачых конях, якiя бiлi капытамi."], "p": 2529}, {"t": "text", "c": ["Маргарыту надзвычай зацiкавiла i ўразiла, што шахматныя фiгуркi былi жывыя."], "p": 2530}, {"t": "text", "c": ["Кот апусцiў бiнокль, цiхенька падапхнуў свайго караля ў плечы.", "Той адчайна захiлiў твар рукамi."], "p": 2531}, {"t": "text", "c": ["- Цяжкавата, дарагi Бегемот, - цiха сказаў Кароўеў з'едлiвым голасам. - Становiшча сур'ёзнае, але не безнадзейнае, - адазваўся Бегемот, - нават болей: я цалкам перакананы ў перамозе.", "Трэба добра прааналiзаваць становiшча."], "p": 2533}, {"t": "text", "c": ["Гэты аналiз ён пачаў праводзiць крыху дзiўным метадам, пачаў крыўляцца i нешта паказваць свайму каралю."], "p": 2534}, {"t": "text", "c": ["- Нiчога не дапамагае, - заўважыў Кароўеў."], "p": 2535}, {"t": "text", "c": ["- Ай! - ускрыкнуў Бегемот."], "p": 2536}, {"t": "text", "c": ["- Папугаi, як я i прарочыў!", "Сапраўды, недзе здалёк пачуўся шум шматлiкiх крылаў."], "p": 2537}, {"t": "text", "c": ["Кароўеў i Азазела знiклi, Бегемот яшчэ мацней замiргаў."], "p": 2538}, {"t": "text", "c": ["Белы кароль нарэшце здагадаўся, чаго ад яго хочуць.", "Ён раптам скiнуў з сябе мантыю, кiнуў яе на клетку i ўцёк з дошкi.", "Афiцэр накiнуў на сябе пакiнутае каралеўскае адзенне i заняў каралеўскае месца.", "Кароўеў i Азазела вярнулiся."], "p": 2539}, {"t": "text", "c": ["- Падман, як i заўсёды, - бурчаў Азазела i скоса глядзеў на Бегемота."], "p": 2540}, {"t": "text", "c": ["- Мне здалося, - адказаў кот."], "p": 2541}, {"t": "text", "c": ["- Ну што ж, доўга гэта будзе працягвацца? - спытаўся Воланд. - Шах каралю."], "p": 2542}, {"t": "text", "c": ["- Я, мабыць, недачуў, мой мэтр, - адказаў кот, - шаха каралю няма i быць не можа."], "p": 2543}, {"t": "text", "c": ["- Паўтараю, шах каралю."], "p": 2544}, {"t": "text", "c": ["- Месiр, - трывожна-фальшывым голасам адазваўся кот, - вы ператамiлiся: няма шаха каралю!"], "p": 2545}, {"t": "text", "c": ["- Кароль на клетцы г-два, - сказаў Воланд i не зiрнуў на дошку."], "p": 2546}, {"t": "text", "c": ["- Месiр, я ў адчаi! - завыў кот, на мордзе ў яго нiбы адбiўся жах. - Але на гэтай клетцы няма караля!"], "p": 2547}, {"t": "text", "c": ["- Што такое? - недаўменна спытаўся Воланд i пачаў прыглядацца да дошкi, дзе афiцэр, якi стаяў на каралеўскай клетцы, адварочваўся i захiляўся рукою."], "p": 2548}, {"t": "text", "c": ["- Ах ты нягоднiк! - задумлiва сказаў Воланд."], "p": 2549}, {"t": "text", "c": ["- Месiр! Я зноў звяртаюся да логiкi, - загаварыў кот i прыцiснуў лапу да грудзей. - Калi партнёр аб'яўляе шах каралю, а караля ўжо i ў памiне няма на дошцы, шах прызнаецца несапраўдным."], "p": 2550}, {"t": "text", "c": ["- Ты здаешся цi не? - страшным голасам крыкнуў Воланд."], "p": 2551}, {"t": "text", "c": ["- Дазвольце падумаць, - пакорлiва адказаў кот, абапёрся локцямi на стол, заткнуў вушы лапамi i пачаў думаць.", "Думаў ён доўга i нарэшце сказаў: - Здаюся."], "p": 2552}, {"t": "text", "c": ["- Забiць упартае стварэнне, - шапнуў Азазела."], "p": 2553}, {"t": "text", "c": ["- Ага, здаюся, - сказаў кот, - але здаюся выключна таму, што не магу гуляць у атмасферы цкавання! - Ён устаў, i шахматныя фiгуркi самi палезлi ў скрынку."], "p": 2554}, {"t": "text", "c": ["- Гела, час, - сказаў Воланд, i Гела знiкла з пакоя.", "- Нага разбалелася, а тут гэты баль... - працягваў Воланд."], "p": 2555}, {"t": "text", "c": ["- Дазвольце мне, - цiха папрасiла Маргарыта. Воланд уважлiва паглядзеў на яе i падставiў калена."], "p": 2557}, {"t": "text", "c": ["Гарачая, быццам лава, жыжка апякала рукi, але Маргарыта старалася не моршчыцца, расцiрала ёю калена."], "p": 2558}, {"t": "text", "c": ["- Свiта пераконвае, што гэта рэўматызм, - гаварыў Воланд i не спускаў позiрку з Маргарыты, - але ў мяне вялiкае падазрэнне, што гэты боль мне пакiнула на памяць чароўная ведзьма, з якой я блiзка пазнаёмiўся ў тысяча пяцьсот семдзесят першым годзе на Брокенскiх гарах, на Чортавай Кафедры."], "p": 2559}, {"t": "text", "c": ["- Цi праўда гэта! - сказала Маргарыта."], "p": 2560}, {"t": "text", "c": ["- Глупства!", "Гадоў праз трыста гэта пройдзе.", "Мне параiлi мноства лекаў, але я карыстаюся бабулiнымi рэцэптамi.", "Дзiўныя травы пакiнула мне ў спадчыну паганая старая бабка, мая бабка!", "Дарэчы, а вас нiшто не трывожыць?", "Магчыма, у вас ёсць нейкая бяда, якая мучыць душу, смутак?"], "p": 2561}, {"t": "text", "c": ["- Не, месiр, нiчога гэтага няма, - адказала разумная Маргарыта, - а цяпер, калi я ў вас, я адчуваю сябе вельмi добра."], "p": 2562}, {"t": "text", "c": ["- Спадчыннасць - вялiкая справа, - невядома з-за чаго весела сказаў Воланд i дадаў: - Бачу я, што вас зацiкавiў мой глобус."], "p": 2563}, {"t": "text", "c": ["- Праўда, я нiколi такога не бачыла!"], "p": 2564}, {"t": "text", "c": ["- Добрая рэч.", "Я, шчыра, не люблю апошнiх паведамленняў па радыё.", "Паведамляюць iх заўсёды нейкiя дзяўчаткi, якiя невыразна прамаўляюць назвы мясцiн.", "Акрамя таго, кожная трэцяя з iх не ўмее як след гаварыць, быццам знарок гэтакiх падбiраюць.", "Мой глобус намнога зручней, асаблiва калi ўлiчыць, што падзеi мне трэба ведаць дакладна.", "Вось, напрыклад, бачыце гэты кавалак зямлi, бок якому абмывае акiян?", "Бачыце, вось ён налiваецца агнём.", "Там пачалася вайна.", "Калi вы прыгледзiцеся лепш, вы ўбачыце дэталi.Маргарыта нахiлiлася да глобуса i ўбачыла, што квадрацiк зямлi павялiчыўся, шматколерна расфарбаваўся i ператварыўся ў рэльефную карту.", "А потым яна ўбачыла i стужачку ракi, i нейкае паселiшча ля яе.", "Хатка, якая была з гарошынку, разраслася i стала карабком запалак.", "Раптоўна дах гэтага дома ўзляцеў угору ў клубах чорнага дыму, а сцены ўпалi, i ад двухпавярховае каробачкi нiчога не засталося, акрамя дымнай кучкi.", "Яшчэ ўгледзела Маргарыта зблiзку маленькую жаночую постаць, якая ляжала на зямлi, а каля яе раскiнула ручкi маленькае дзiця."], "p": 2566}, {"t": "text", "c": ["- Вось i ўсё, - з усмешкаю сказаў Воланд, - ён не паспеў награшыць.", "Работа Абадоны бездакорная."], "p": 2567}, {"t": "text", "c": ["- Я не хацела б быць з тымi, супроць каго Абадона, - сказала Маргарыта, з кiм ён?"], "p": 2568}, {"t": "text", "c": ["- Чым болей я гавару з вамi, - прыязна адазваўся Воланд, - усё больш пераконваюся, што вы разумная.", "Я супакою вас.", "Ён надзiва аб'ектыўны i роўна спачувае абодвум супернiкам.", "Урэшце, i вынiкi для абодвух бакоў заўсёды аднолькавыя.", "Абадона! - нямоцна паклiкаў Воланд, i адразу ж са сцяны з'явiлася постаць нейкага худога чалавека ў цёмных акулярах. Гэтыя акуляры зрабiлi на Маргарыту моцнае ўражанне, яна цiхенька ўскрыкнула i ўткнулася тварам у Воландаву нагу.", "- Ну не трэба! - ускрыкнуў Воланд. - Якiя нервозныя сучасныя людзi! - Ён гэтак шлёпнуў Маргарыту па спiне, што звон пайшоў па целе.", "- Вы ж бачыце, што ён у акулярах.", "Акрамя ўсяго, не было выпадку, ды i не будзе, каб Абадона з'явiўся перад кiм-небудзь раней часу.", "Ды, нарэшце, я сам тут.", "Вы ў мяне ў гасцях! Я проста хацеў вам яго паказаць."], "p": 2569}, {"t": "text", "c": ["Абадона стаяў нерухома."], "p": 2570}, {"t": "text", "c": ["- А можа ён зняць акуляры хоць на адну секундачку? - спыталася Маргарыта з-за цiкаўнасцi, прыцiскаючыся да Воланда i ўздрыгваючы."], "p": 2571}, {"t": "text", "c": ["- А вось гэта нельга, - сур'ёзна адказаў Воланд, махнуў рукою, i той знiк.", "- Што ты хочаш сказаць, Азазела?"], "p": 2572}, {"t": "text", "c": ["- Месiр, - адказаў Азазела, - дазвольце мне сказаць. У нас двое пастароннiх: прыгажуня, якая плача i просiць, каб яе пакiнулi пры гаспадынi, акрамя таго, прашу прабачэння, яе япрук."], "p": 2573}, {"t": "text", "c": ["- Дзiўна паводзяць сябе прыгажунi, - адзначыў Воланд."], "p": 2574}, {"t": "text", "c": ["- Гэта Наташа, Наташа! - усклiкнула Маргарыта."], "p": 2575}, {"t": "text", "c": ["- Ну, пакiнь пры панi.", "А япрука - кухарам."], "p": 2576}, {"t": "text", "c": ["- Закалоць? - спалохана ўскрыкнула Маргарыта. - Злiтуйцеся, месiр, гэта Мiкалай Iванавiч, нiжнi жылец.", "Тут непаразуменне, яна ўзяла i мазанула яго крэмам..."], "p": 2577}, {"t": "text", "c": ["- Даруйце, - сказаў Воланд, - якога д'ябла яго калоць будуць?", "Няхай пасядзiць разам з кухарамi, вось i ўсё!", "Згадзiцеся, што не магу я ўпусцiць яго ў бальную залу?"], "p": 2578}, {"t": "text", "c": ["- Ды ўжо ж... - дадаў Азазела i далажыў: - Поўнач наблiжаецца, месiр."], "p": 2579}, {"t": "text", "c": ["- А, ну добра, - Воланд звярнуўся да Маргарыты: - Тады прашу вас... Зараней удзячны вам.", "Не бянтэжцеся i нiчога не бойцеся.", "Нiчога не пiце, акрамя вады, а то разамлееце, i вам будзе цяжка.", "Пара!"], "p": 2580}, {"t": "text", "c": ["Маргарыта ўстала з дыванка, i тады ў дзвярах паказаўся Кароўеў."], "p": 2581}]}