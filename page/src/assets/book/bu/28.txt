{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 28", "p": 3548}, {"t": "h2", "c": "Апошнія прыгоды Кароўева і Бегемота", "p": 3549}, {"t": "text", "c": ["Цi сапраўды былi там постацi, цi гэта толькi здалося ўражаным ад перапалоху жыхарам няшчаснага дома на Садовай, вядома, нiхто дакладна сказаць не можа.", "Калi i былi яны, то куды накiравалiся, таксама нiхто не ведае. Дзе яны разышлiся, мы таксама сказаць не можам, але дзесьцi праз чвэрць гадзiны пасля пажару на Садовай у люстраных дзвярах Таргсiна на Смаленскiм базары з'явiўся высокi грамадзянiн у клятчастым гарнiтуры, а з iм вялiкi чорны кот."], "p": 3486}, {"t": "text", "c": ["Спрытна ныраючы мiж мiнакоў, грамадзянiн адчынiў дзверы крамы.", "Але тут маленькi, кастлявы i зусiм не гасцiнны швейцар паўстаў на дарозе i незадаволена сказаў:"], "p": 3487}, {"t": "text", "c": ["- З катамi нельга!"], "p": 3488}, {"t": "text", "c": ["- Прашу прабачэння, - засакатаў высокi i прыклаў вузлаватую руку да вуха, як глухi, - з катамi, кажаце?", "А дзе вы бачыце ката?"], "p": 3489}, {"t": "text", "c": ["Швейцар вытрашчыў вочы, i было чаго: нiякага ката ля ног у грамадзянiна не аказалася, а з-за яго пляча ўжо высоўваўся i рваўся ў краму таўстун у парванай шапачцы, сапраўды, з твару крыху падобны на ката.", "У руках у таўстуна быў прымус."], "p": 3490}, {"t": "text", "c": ["Гэтая парачка чамусьцi не спадабалася швейцару-мiзантропу."], "p": 3491}, {"t": "text", "c": ["- У нас толькi на валюту, - захрыпеў ён раззлавана i глядзеў з-пад кудлатых, быццам выедзеных моллю броваў."], "p": 3492}, {"t": "text", "c": ["- Дарагi мой, - пасыпаў словамi высокi i заблiскаў пабiтым пенснэ, - а адкуль вы ведаеце, што яе ў мяне няма?", "Па адзеннi мяркуеце?", "Нiколi не рабiце гэтага, шаноўнейшы стораж! Вы памылiцца можаце, i вельмi моцна.", "Перачытайце яшчэ раз хаця б гiсторыю знакамiтага калiфа Гарун-аль-Рашыда.", "Але зараз я адкiдаю гэтую гiсторыю ўбок, а хачу сказаць вам, што паскарджуся на вас загадчыку i раскажу яму пра вас такое, што з-за гэтага давядзецца развiтацца вам са сваёй службаю памiж люстранымi дзвярыма."], "p": 3493}, {"t": "text", "c": ["- У мяне, магчыма, поўны прымус валюты, - увязаўся горача ў гаворку падобны на ката таўстун, якi гэтак i пёрся ў краму.", "А ззаду падпiрала раззлаваная публiка.", "З нянавiсцю i сумненнем гледзячы на дзiўную парачку, швейцар саступiў з дарогi, i нашы знаёмыя, Кароўеў i Бегемот, апынулiся ў краме."], "p": 3494}, {"t": "text", "c": ["Тут яны спачатку агледзелiся навокал, i потым звонкiм голасам, якi чуваць было ў кожным закутку, Кароўеў аб'явiў: - Цудоўная крама?", "Вельмi, вельмi добрая крама! Публiка адвярнулася ад прылаўкаў i чамусьцi здзiўлена паглядзела на таго, хто гаварыў, хаця хвалiць краму ў яго былi ўсе падставы."], "p": 3497}, {"t": "text", "c": ["Сотнi штук паркалю сама разнастайнай расфарбоўкi вiдаць былi на палiчных клетках. За iмi высiлiся мiткалi i шыфон, сукно фрачнае.", "Колькi бачыць можна было, стаялi штабялi каробак з абуткам, i некалькi грамадзянак сядзелi на маленькiх услончыках з праваю нагою ў старым туфлi, а леваю - у новай блiскучай лодачцы, якою яны заклапочана прытупвалi на дыванку.", "Дзесьцi ўглыбiнi спявалi i гралi патэфоны."], "p": 3498}, {"t": "text", "c": ["Але Кароўеў i Бегемот абмiнулi ўсе гэтыя спакусы i пакiравалi да стыку кандытарскага i гастранамiчнага аддзелаў.", "Тут было прасторна, грамадзяне ў берэтах i хусцiнках не напiралi на прылавак, як у паркалёвым аддзеле."], "p": 3499}, {"t": "text", "c": ["Малога росту, зусiм квадратны чалавек, паголены да сiнявы, у рагавых акулярах, у новенькiм капелюшы, не пакамечаным i без падцёкаў на стужцы, у бэзавым палiто i лайкавых рыжых пальчатках, стаяў ля прылаўка i нешта ўладарна мычэў.", "Прадавец у чыстым белым халаце i ў сiняй шапачцы абслугоўваў бэзавага клiента.", "Вострым нажом, падобным на той, што Левiй украў у хлебнiка, ён здзiраў з вiльготнае ружовае ласасiны яе, падобную да змяiнай, са срэбным водблiскам, скуру."], "p": 3500}, {"t": "text", "c": ["- I гэты аддзел цудоўны, - урачыста адзначыў Кароўеў, - i чужаземец сiмпатычны, - ён зычлiва паказаў пальцам на бэзавую спiну."], "p": 3501}, {"t": "text", "c": ["- Не, Фагот, не, - задумёна адказаў Бегемот, - ты, мiлы, памыляешся. На твары ў бэзавага джэнтльмена, па-мойму, нечага не хапае."], "p": 3502}, {"t": "text", "c": ["Бэзавая спiна здрыганулася, але, мабыць, выпадкова, бо не мог ведаць чужаземец, пра што гаварылi па-расейску Кароўеў i яго спадарожнiк."], "p": 3503}, {"t": "text", "c": ["- Карошы? - строга пытаўся бэзавы пакупнiк."], "p": 3504}, {"t": "text", "c": ["- Мiравая! - адказаў прадавец, какетлiва калупаючы нажом пад скураю."], "p": 3505}, {"t": "text", "c": ["- Карошы люблю, дрэнны - не, - сурова гаварыў чужаземец."], "p": 3506}, {"t": "text", "c": ["- Вядома! - з захапленнем адказваў прадавец."], "p": 3507}, {"t": "text", "c": ["Тут нашы знаёмцы адышлi ад чужаземца з яго ласасiнаю да краю кандытарскага прылаўка."], "p": 3508}, {"t": "text", "c": ["- Горача сёння, - сказаў Кароўеў маладзенькай чырванашчокай прадаўшчыцы i не атрымаў нiякага адказу. - Па чым мандарыны? - запытаўся тады ў яе Кароўеў."], "p": 3509}, {"t": "text", "c": ["- Трыццаць капеек за кiло, - адказала прадаўшчыца."], "p": 3510}, {"t": "text", "c": ["- Усё кусаецца, - уздыхнуў Кароўеў, - ах, ах... - ён крыху падумаў i запрасiў свайго спадарожнiка: - Еш, Бегемот."], "p": 3511}, {"t": "text", "c": ["Таўстун узяў свой прымус пад паху, ухапiў верхнi мандарын з пiрамiдкi, з'еў яго адразу са шкуркаю i ўзяўся за Другi."], "p": 3512}, {"t": "text", "c": ["Прадаўшчыца жахлiва спалохалася."], "p": 3513}, {"t": "text", "c": ["- Вы звар'яцелi! - закрычала яна, i чырвань сышла ў яе з твару. - Чэк давайце!", "Чэк! - i выпусцiла з рук цукерачныя шчыпцы."], "p": 3514}, {"t": "text", "c": ["- Душачка, мiлачка, прыгажунька, - засiпеў Кароўеў, навалiўшыся на прылавак i падмiргваючы прадаўшчыцы, - не пры валюце мы сёння... што зробiш!", "Але, клянуся вам, што наступны раз, i не пазней чым у панядзелак, аддам усё наяўнымi!", "Мы ж тут непадалёку, на Садовай, дзе пажар..."], "p": 3515}, {"t": "text", "c": ["Бегемот праглынуў трэцi мандарын, сунуў лапу ў замыславатае збудаванне з шакаладных плiтак, выхапiў адну, нiжнюю, з-за чаго ўсё збудаванне ўпала, i праглынуў шакаладку разам з абгорткаю."], "p": 3516}, {"t": "text", "c": ["Прадаўцы ў рыбным аддзеле нiбы акамянелi са сваiмi нажамi ў руках, бэзавы чужаземец завярнуўся да рабаўнiкоў, i высветлiлася, што Бегемот быў несправядлiвы: у бэзавага не не хапала нечага на твары, а, наадварот, хутчэй было лiшняе - абвiслыя шчокi i мiтуслiвыя вочкi."], "p": 3517}, {"t": "text", "c": ["Прадаўшчыца ўжо пажаўцела з твару i пранiзлiва закрычала на ўсю краму:"], "p": 3518}, {"t": "text", "c": ["- Палосiч!", "Палосiч!"], "p": 3519}, {"t": "text", "c": ["Публiка з паркалёвага аддзела рушыла на гэты крык, а Бегемот адышоў ад кандытарскае спакусы i сунуў лапу ў бочку з надпiсам: \"Селядзец керчанскi асаблiвы\", дастаў пару селядцоў i пракаўтнуў iх, толькi хвасты выплюнуў."], "p": 3520}, {"t": "text", "c": ["- Палосiч! - паўтарыўся адчайны крык з-за кандытарскага прылаўка, а з-за рыбнага прылаўка гыркнуў прадавец у эспаньёлцы: - Што ж ты, гад, робiш?!"], "p": 3522}, {"t": "text", "c": ["Павел Восiпавiч ужо спяшаўся на месца здарэння.", "Гэта быў салiдны з выгляду мужчына ў чыстым белым халаце, як хiрург, i з алоўкам, якi тырчаў з кiшэнькi.", "Павел Восiпавiч, вiдаць, чалавек быў спрактыкаваны. Калi на бягу ўгледзеў у роце ў Бегемота хвост трэцяга селядца, ён iмгненна ацанiў становiшча, усё зразумеў, не пачынаючы з нахабамi нiякае гаворкi, махнуў рукой удалечыню i скамандаваў: - Свiшчы!"], "p": 3524}, {"t": "text", "c": ["На рог Смаленскае вылецеў швейцар з люстраных дзвярэй i залiўся злавесным свiстам.", "Публiка пачала акружаць нягоднiкаў, i тады ў справу ўмяшаўся Кароўеў."], "p": 3525}, {"t": "text", "c": ["- Грамадзяне! - тонкiм дрыготкiм голасам закрычаў ён. - Ды што ж гэта робiцца?", "Ась?", "Дазвольце ў вас запытаць!", "Бедны чалавек, - Кароўеў падпусцiў жалю ў голас i паказаў на Бегемота, якi плаксiва скрывiўся, - бедны чалавек цэлы дзень рамантуе прымусы: ён згаладаў... а валюту адкуль яму ўзяць?"], "p": 3526}, {"t": "text", "c": ["Павел Восiпавiч, звычайна стрыманы i спакойны, крыкнуў сурова:"], "p": 3527}, {"t": "text", "c": ["- Ты перастань! - i махнуў удалечыню нецярплiва.", "Тады свiсток у дзвярах залiўся яшчэ весялей."], "p": 3528}, {"t": "text", "c": ["Але Кароўева не збянтэжыла ўмяшанне Паўла Восiпавiча, ён працягваў:"], "p": 3529}, {"t": "text", "c": ["- Адкуль? - пытаюся я ва ўсiх!", "Ён змучаны ад голаду i ад смагi! Яму горача. Ну ўзяў, бядак, паспрабаваць мандарын на тры капейкi.", "I вось яны ўжо свiшчуць, як салаўi вясной у лесе, турбуюць мiлiцыю, адрываюць яе ад справы.", "А яму можна?", "Га? - i тут Кароўеў паказаў на бэзавага таўстуна, i ў таго на твары праступiла моцная трывога. - Хто ён такi?", "Га?", "Адкуль ён прыехаў?", "Чаго?", "Нам сумна было без яго?", "Запрашалi мы яго, цi што?", "Вядома, - саркастычна крывiў рот i крычаў, як толькi мог, былы рэгент, - ён, бачыце, у бэзавым святочным гарнiтуры, ад ласасiны аж распух, напханы валютай, а нам, нам?! Крыўдна мне! Крыўдна! Крыўдна! - роў Кароўеў, як шафер калiсьцi на вяселлi. Уся гэтая дурная, нетактоўная i, мабыць, палiтычна шкодная прамова прымусiла гнеўна ўздрыгваць Паўла Восiпавiча, але, як гэта нi дзiўна, па вачах прысутных было заўважна, што ў вельмi многiх людзей яна знаходзiць разуменне.", "А калi Бегемот, прытулiўшы брудны падраны рукаў да вачэй, трагiчна ўсклiкнуў:"], "p": 3531}, {"t": "text", "c": ["- Дзякуй, дарагi таварыш, заступiўся за беднага! - здарыўся цуд.", "Прыстойны цiхенькi дзядок, апрануты бедна, але чыста, якi купляў тры мiндальныя пiрожныя ў кандытарскiм аддзеле, раптам перамянiўся.", "Вочы яго ўспыхнулi баявым агнём, ён пачырванеў, кiнуў кулёк з пiрожнымi на падлогу i крыкнуў: - Праўда! - дзiцячым тоненькiм голасам. Потым ён схапiў паднос, скiнуў з яго астаткi разбуранай Бегемотам шакаладнай эйфелевай вежы, узмахнуў iм, левай рукой сарваў з чужаземца капялюш, а правай ударыў па лысай галаве.", "Пачуўся гук, як быццам з грузавiка скiдаюць долу лiставое жалеза.", "Таўстун пабялеў, адхiснуўся назад i сеў у бочку з керчынскiмi селядцамi, выбiў з-пад сябе фантан лёку.", "Адбыўся адначасна i другi цуд. Чужаземец, як толькi правалiўся ў бочку, на чыстай расейскай мове без усякага акцэнту закрычаў: - Забiваюць!", "Мiлiцыя!", "Мяне бандыты забiваюць! - ён, мабыць, ад перапуду раптоўна авалодаў да гэтага часу невядомаю моваю."], "p": 3534}, {"t": "text", "c": ["Тады спынiўся швейцараў свiст, у натоўпе ўсхваляваных пакупнiкоў замiльгалi, наблiжаючыся, два мiлiцэйскiя шлемы.", "Але шкодны Бегемот, нiбы з балеi ў лазнi на палок, лiнуў з прымуса бензiнам на кандытарскi прылавак, i ён успыхнуў сам.", "Полымя шуганула ўгору i пабегла ўздоўж прылаўка, зжыраючы па дарозе прыгожыя папяровыя стужкi на кошыках з садавiнаю.", "Прадаўшчыцы з пiскам кiнулiся ўцякаць з-за прылаўкаў, i ледзь толькi выскачылi з-за яго, успыхнулi на вокнах шторы i на падлозе загарэўся бензiн.", "Публiка адразу ўзняла адчайны крык, шарахнулася назад з кандытарскага, знесла непатрэбнага Паўла Восiпавiча, а з-за рыбнага на сваiх прыгожанькiх ножках цугам уцякалi да чорнага выхаду прадаўшчыцы.", "Бэзавы грамадзянiн ледзьве вылупiўся з бочкi, увесь у слiзкiм лёку, перавалiўся цераз сёмгу на прылаўку i падаўся следам.", "Зазвiнела i пасыпалася шкло ў дзвярах, выдушанае натоўпам, а абодва нягоднiкi - i Кароўеў, i Бегемот - кудысьцi знiклi, а куды - нельга было зразумець.", "Потым ужо прысутныя на пачатку пажара ў Таргсiне на Смаленскiм расказвалi, што быццам абодва хулiганы ўзляцелi пад столь i там нiбы лопнулi, як дзiцячыя паветраныя шары.", "Гэта, вядома, вельмi сумнiцельна, але чаго не ведаем, таго не ведаем."], "p": 3535}, {"t": "text", "c": ["А ведаем мы, што роўна праз хвiлiну пасля здарэння на Смаленскiм i Бегемот, i Кароўеў ужо апынулiся на ходнiках бульвара якраз ля дома грыбаедаўскай цёткi.", "Кароўеў спынiўся ля рашоткi i загаварыў: - Га! Ды гэта ж пiсьменнiцкi дом!", "Ведаеш, Бегемот, я многа цiкавага i добрага чуў пра яго.", "Звярнi ўвагу, мой сябра, на гэты дом.", "Прыемна думаць, што пад гэтым дахам хаваецца i спее цэлая прорва талентаў."], "p": 3537}, {"t": "text", "c": ["- Як ананасы ў аранжарэях, - сказаў Бегемот i, каб лепей палюбавацца на крэмавы дом з калонамi, стаў на бетонны падмурак агароджы."], "p": 3538}, {"t": "text", "c": ["- Праўду кажаш, - згадзiўся са сваiм неразумным спадарожнiкам Кароўеў, - i аж соладка-жудасна робiцца пад сэрцам, калi думаеш пра тое, што ў гэтым доме зараз спее будучы аўтар \"Дон-Кiхота\", альбо \"Фаўста\", альбо, чорт мяне забяры, \"Мёртвых душаў\"!", "Га?"], "p": 3539}, {"t": "text", "c": ["- Аж страшна падумаць, - пацвердзiў Бегемот."], "p": 3540}, {"t": "text", "c": ["- Ага, дзiўных рэчаў можна чакаць з парнiкоў гэтага дома, якi аб'яднаў пад сваiм крылом некалькi тысяч самаахвярных, што вырашылi аддаць без астатку жыццё служэнню Мельпамене, Полiгiмнii i Талii.", "Ты ўяўляеш, якi шум пачнецца, калi хто-небудзь з iх для пачатку падорыць публiцы \"Рэвiзора\" альбо \"Яўгенiя Анегiна\"! - Запраста можа быць, - пацвердзiў Бегемот."], "p": 3542}, {"t": "text", "c": ["- Сапраўды, - працягваў Кароўеў i заклапочана падняў палец, - але!", "Але, гавару я гэта i паўтараю - але! Калi на гэтыя далiкатныя цяплiчныя раслiны не нападзе якi-небудзь мiкраарганiзм, не падточыць iм корань, i яны не загнiюцца!", "А гэта здараецца з ананасамi!", "Ай-я-яй, як здараецца!"], "p": 3543}, {"t": "text", "c": ["- Дарэчы, - пацiкавiўся Бегемот i ўсунуў сваю круглую галаву праз дзiрку ў каванай агароджы, - што гэта яны робяць на верандзе?"], "p": 3544}, {"t": "text", "c": ["- Абедаюць, - растлумачыў Кароўеў, - дадам яшчэ, мой мiлы, што тут нядрэнная i даволi танная рэстарацыя.", "А я мiж тым, як i кожны турыст перад далёкiм падарожжам, маю вялiкае жаданне пад'есцi i выпiць вялiкi ледзяны куфаль пiва."], "p": 3545}, {"t": "text", "c": ["- I я таксама, - адказаў Бегемот, i абодва нягоднiкi рушылi па сцяжынцы пад лiпамi проста да веранды рэстарацыi, якая не прадчувала бяды."], "p": 3546}, {"t": "text", "c": ["Белатварая i сумная грамадзянка ў белых шкарпэтках i белым берэцiку з хвосцiкам сядзела на венскiм крэсле там, дзе ў зелянiне трыльяжа быў зроблены ўваход на веранду. Перад ёй на звычайным канторскiм стале ляжала канторская кнiга, у якую грамадзянка, невядома навошта, запiсвала тых, хто заходзiў у рэстарацыю.", "Менавiта гэтая грамадзянка i спынiла Кароўева i Бегемота."], "p": 3547}, {"t": "text", "c": ["- Вашы пасведчаннi? - яна здзiўлена глядзела на пенснэ Кароўева, а таксама на прымус i на парваны Бегемотаў локаць."], "p": 3548}, {"t": "text", "c": ["- Тысячу разоў выбачайце, якое пасведчанне? - спытаўся Кароўеў здзiўлена."], "p": 3549}, {"t": "text", "c": ["- Вы - пiсьменнiкi? - у сваю чаргу запыталася грамадзянка."], "p": 3550}, {"t": "text", "c": ["- Несумненна, - з гонарам адказаў Кароўеў."], "p": 3551}, {"t": "text", "c": ["- Вашы пасведчаннi? - паўтарыла грамадзянка."], "p": 3552}, {"t": "text", "c": ["- Красуня ты мая, - пачаў пяшчотна Кароўеў."], "p": 3553}, {"t": "text", "c": ["- Я вам не красуня, - перапынiла яго грамадзянка."], "p": 3554}, {"t": "text", "c": ["- А як шкада, - расчаравана сказаў Кароўеў i працягваў: - Ну, калi вы не хочаце быць красуняй, а гэта было б прыемна, можаце i не быць.", "Але вось што, каб пераканацца, што Дастаеўскi пiсьменнiк, трэба ў яго патрабаваць пасведчанне?", "Ды вазьмiце на выбар староначак пяць з любога рамана, i вы без пасведчання пераканаецеся, што ён пiсьменнiк.", "Ды я думаю, што пасведчання ў яго нiколi i не было! А ты як думаеш? - звярнуўся Кароўеў да Бегемота."], "p": 3555}, {"t": "text", "c": ["- Магу ў заклад пайсцi, што не было, - адказаў той, паставiў прымус побач з кнiгай i выцер пот на закураным iлбе."], "p": 3556}, {"t": "text", "c": ["- Вы - не Дастаеўскi, - сказала грамадзянка, якую збiваў Кароўеў з панталыку. - Ну, як сказаць, як сказаць, - адказаў той."], "p": 3558}, {"t": "text", "c": ["- Дастаеўскi памёр, - сказала грамадзянка, але неяк няўпэўнена."], "p": 3559}, {"t": "text", "c": ["- Пратэстую! - горача ўсклiкнуў Бегемот.", "- Дастаеўскi несмяротны!"], "p": 3560}, {"t": "text", "c": ["- Вашы пасведчаннi, грамадзяне, - сказала грамадзянка."], "p": 3561}, {"t": "text", "c": ["- Злiтуйцеся, гэта, урэшце, смешна, - не здаваўся Кароўеў, - ды не пасведчанне вызначае пiсьменнiка, а тое, што iм напiсана!", "Адкуль вы ведаеце, якiя задумы раяцца ў маёй галаве?", "Альбо ў гэтай галаве? - ён паказаў на Бегемотаву галаву, з якой той адразу зняў шапачку, каб грамадзянка лепш разгледзела яе."], "p": 3562}, {"t": "text", "c": ["- Прапусцiце, грамадзяне, - ужо раззлавана сказала яна."], "p": 3563}, {"t": "text", "c": ["Кароўеў i Бегемот саступiлi ўбок i прапусцiлi нейкага пiсьменнiка ў шэрым гарнiтуры, у летняй, без гальштука, кашулi, белы каўнер якое шырока ляжаў паверх каўняра пiнжака, з газетаю пад пахай.", "Пiсьменнiк прыветна кiўнуў грамадзянцы, на хаду паставiў у падсунутую яму кнiгу нейкi значок i пайшоў на веранду."], "p": 3564}, {"t": "text", "c": ["- Шкада, не нам, не нам, - сумна загаварыў Кароўеў, - а яму будзе ледзяны куфаль пiва, пра якi мы, бедныя падарожнiкi, гэтак марылi з табой. Становiшча нашае сумнае i бязвыхаднае, i я не ведаю, што нам рабiць."], "p": 3565}, {"t": "text", "c": ["Бегемот горка развёў рукамi, надзеў шапачку на круглую галаву, густа аброслую валасамi, вельмi падобнымi на кашэчую поўсць.", "I ў гэты момант нямоцны, але ўладны голас прагучаў над галавою ў грамадзянкi:"], "p": 3566}, {"t": "text", "c": ["- Прапусцiце, Соф'я Паўлаўна."], "p": 3567}, {"t": "text", "c": ["Грамадзянка з кнiгаю здзiвiлася; скрозь зелянiну трыльяжа ўзнiкла белая фрачная грудзiна i бародка клiнком.", "Чалавек прыветна глядзеў на двух падазроных абарванцаў i, нават болей, жэстам запрашаў iх.", "Аўтарытэт Арчыбальда Арчыбальдавiча быў рэч прадметная ў рэстарацыi, якой ён загадваў, i Соф'я Паўлаўна пакорлiва спыталася ў Кароўева: - Як ваша прозвiшча?"], "p": 3569}, {"t": "text", "c": ["- Панаеў, - ветлiва адказаў той.", "Грамадзянка запiсала прозвiшча i запытальна паглядзела на Бегемота."], "p": 3570}, {"t": "text", "c": ["- Скабiчэўскi, - прапiшчаў той i чамусьцi паказаў на свой прымус.", "Соф'я Паўлаўна запiсала гэта i падсунула кнiгу наведвальнiкам, каб яны распiсалiся.", "Кароўеў насупраць прозвiшча \"Панаеў\" напiсаў \"Скабiчэўскi\", а Бегемот супраць Скабiчэўскага напiсаў \"Панаеў\".", "Арчыбальд Арчыбальдавiч, наздзiў Соф'i Паўлаўне, з прыязнаю ўсмешкаю павёў гасцей за лепшы столiк у супрацьлеглым канцы веранды, туды, дзе быў сама густы цень, да столiка, побач з якiм весела ззяла сонца ў адным з трыльяжных прарэзаў у зелянiне. Соф'я Паўлаўна здзiўлена мiргала, доўга разглядала дзiўныя запiсы, якiя зрабiлi нечаканыя наведвальнiкi ў кнiзе."], "p": 3571}, {"t": "text", "c": ["Афiцыянтаў Арчыбальд Арчыбальдавiч здзiвiў не меней, чым Соф'ю Паўлаўну.", "Ён сам адсунуў крэсла ад столiка, запрасiў Кароўева сесцi, мiргаў аднаму, штосьцi шаптаў другому, i два афiцыянты замiтусiлiся вакол новых гасцей, адзiн з якiх свой прымус паставiў побач з парыжэлым чаравiкам на падлогу. Адразу знiк са столiка стары настольнiк у жоўтых плямах, у паветры, пахрумстваючы крухмалам, узляцеў, бялейшы за бедуiнскi бурнус, другi, а Арчыбальд Арчыбальдавiч ужо шаптаў цiха, але выразна, у самае вуха Кароўеву:"], "p": 3572}, {"t": "text", "c": ["- Чым будзем частавацца?", "Балычок ёсць спецыяльны... з архiтэктарскага з'езда ўрваў..."], "p": 3573}, {"t": "text", "c": ["- Э-э... вы дайце нам наогул закусачку... э... - дабрадушна прамармытаў Кароўеў i адкiнуўся на крэсла."], "p": 3574}, {"t": "text", "c": ["- Разумею, - заплюшчыў вочы i шматзначна адказаў Арчыбальд Арчыбальдавiч."], "p": 3575}, {"t": "text", "c": ["Афiцыянты, калi ўбачылi, як абыходзiцца з сумнiцельнымi наведвальнiкамi шэф рэстарацыi, ужо без усякага сумнення ўзялiся за справу.", "Адзiн падаваў запалку Бегемоту, якi дастаў з кiшэнi недакурак i сунуў яго ў рот, другi падляцеў са звонам зялёнага шкла i паставiў побач з прыборамi келiхi, лафiтнiкi i тоненькiя келiхi, з якiх гэтак добра пiць пад тэнтам нарзан... не, забягаючы наперад, скажам: пiўся нарзан пад тэнтам незабыўнае грыбаедаўскае веранды."], "p": 3576}, {"t": "text", "c": ["- Фiлейкаю з рабчыкаў магу пачаставаць, - музычна муркаў Арчыбальд Арчыбальдавiч.", "Госць у пабiтым пенснэ цалкам адобрыў прапановы камандзiра брыга i добра глядзеў на яго праз непатрэбнае шкельца."], "p": 3577}, {"t": "text", "c": ["Белетрыст Петракоў-Сухавей з жонкаю, якiя абедалi за суседнiм столiкам i даядалi эскалоп, з уласцiвай пiсьменнiкам назiральнасцю, заўважыў паслужлiвасць Арчыбальда Арчыбальдавiча i надта здзiвiўся.", "А яго жонка, даволi паважная панi, нават прыраўнавала пiрата да Кароўева i лыжачкай пагрукала... што ж гэта такое, нас затрымлiваюць... час марожанае падаваць!", "У чым справа?"], "p": 3578}, {"t": "text", "c": ["Аднак Арчыбальд Арчыбальдавiч падараваў Петраковай чароўную ўсмешку, накiраваў да яе афiцыянта, а сам не пакiдаў дарагiх гасцей.", "Ой, разумны быў Арчыбальд Арчыбальдавiч! А назiральны не меней, чым пiсьменнiкi.", "Арчыбальд Арчыбальдавiч ведаў пра сеанс у Вар'етэ i пра шмат iншых выпадкаў за гэтыя днi чуў, але, у адрозненне ад iншых, паўз вушы не прапускаў нi слова \"клятчасты\", нi слова \"кот\".", "Арчыбальд Арчыбальдавiч адразу здагадаўся, хто яго наведвальнiкi. А калi здагадаўся, то, вядома, сварыцца з iмi не захацеў.", "А Соф'я Паўлаўна - вось табе маеш!", "Гэта трэба дадумацца, не пускаць гэтых двух на веранду!", "Хаця што з яе возьмеш."], "p": 3579}, {"t": "text", "c": ["Петракова пагардлiва тыцкала лыжачкаю ў раскiслае марожанае, незадаволена глядзела, як столiк перад нейкiмi двума прыдуркамi, нiбы ў казцы, абрастае ежаю.", "Да бляску памытае лiсце салаты ўжо тырчэла з вазы са свежаю iкрою... iмгненне - i з'явiлася на знарок падсунутым суседнiм столiку запацелае срэбнае вядзерца..."], "p": 3580}, {"t": "text", "c": ["Толькi пасля таго як пераканаўся, што ўсё зроблена як мае быць, толькi пасля таго як у афiцыянтавых руках прыляцела накрытая патэльня, у якой нешта вуркатала, Арчыбальд Арчыбальдавiч дазволiў сабе пакiнуць двух загадкавых наведвальнiкаў ды i то шапнуў iм: - Прабачце, на хвiлiнку!", "Сам пракантралюю фiлейчыкi."], "p": 3582}, {"t": "text", "c": ["Ён паляцеў ад столiка i знiк ва ўнутраным уваходзе ў рэстарацыю.", "Калi б якi-небудзь назiральнiк далей прасачыў, што робiць Арчыбальд Арчыбальдавiч, то гэта здалося б яму загадкавым."], "p": 3583}, {"t": "text", "c": ["Шэф накiраваўся зусiм не на кухню назiраць, як гатуюць фiлейчыкi, а ў рэстарацыйную кладоўку.", "Ён адамкнуў яе сваiм ключом, замкнуўся, дастаў са скрынi з iльдом асцярожна, каб не забрудзiць манжэты, два ладныя балыкi, запакаваў iх у газетную паперу, акуратна перавязаў вяровачкай i паклаў.", "Потым у суседнiм пакоi праверыў, цi на месцы яго летняе палiто на шаўковай падкладцы i капялюш, i толькi пасля гэтага пайшоў на кухню, дзе кухар старанна гатаваў абяцаныя гасцям фiлейкi."], "p": 3584}, {"t": "text", "c": ["Трэба сказаць, што дзiўнага i загадкавага ў дзеяннях Арчыбальда Арчыбальдавiча зусiм не было, i дзiўнымi дзеяннямi iх мог назваць толькi павярхоўны назiральнiк.", "Учынкi Арчыбальда Арчыбальдавiча лагiчна выцякалi з папярэдняга.", "Веданне апошнiх падзей, а галоўным чынам фенаменальнае чуццё Арчыбальда Арчыбальдавiча падказвалi шэфу грыбаедаўскай рэстарацыi, што абед яго наведвальнiкаў будзе хоць i багаты i раскошны, але даволi кароткi.", "I чуццё, якое не падманвала былога флiбусцьера, не падвяло i на гэты раз."], "p": 3585}, {"t": "text", "c": ["У той час, калi Кароўеў i Бегемот чокалiся другi раз кiлiшкамi цудоўнае халоднае маскоўскае двойчы ачышчанае гарэлкi, з'явiўся на верандзе потны i ўсхваляваны Боба Кандалупскi, вядомы ў Маскве сваiм усёзнайствам, i адразу ж прысеў да Петраковых.", "Боба паклаў свой пульхны партфель на столiк, адразу ж усунуў губы ў вуха Петракову i зашаптаў нешта спакуслiвае.", "Панi Петракова сама памiрала ад цiкаўнасцi i падставiла сваё вуха да масленых Бобавых губ. А той зрэдку азiраўся, як злодзей, i шаптаў, шаптаў, можна было пачуць толькi асобныя словы:"], "p": 3586}, {"t": "text", "c": ["- Клянуся богам!", "На Садовай, на Садовай, - Боба загаварыў яшчэ цiшэй: - Не бяруць кулi!", "Кулi... кулi... бензiн... пажар... кулi..."], "p": 3587}, {"t": "text", "c": ["- Вось бы гэтых хлусоў, якiя разносяць плёткi, - абураная, мацней, чым хацелася б Бобу, загудзела сваiм кантральтавым голасам панi Петракова, - вось iм трэба было б растлумачыць!", "Але нiчога, iх паставяць на сваё месца!", "Якiя шкодныя плёткi!"], "p": 3588}, {"t": "text", "c": ["- Якiя плёткi, Антанiда Парфiр'еўна! - усклiкнуў засмучаны недаверам жонкi пiсьменнiка Боба i зноў засвiстаў: - Гавару вам, кулi не бяруць...", "А цяпер пажар... Яны ў паветры... у паветры, - Боба шыпеў i не падазраваў, што тыя, пра каго ён расказвае, сядзяць побач з iм i маюць асалоду ад яго свiсту.", "Хаця гэтая асалода хутка скончылася. З унутранага рэстарацыйнага ўваходу на веранду iмклiва выйшлi трое мужчын, туга падпяразаныя рамянямi, у крагах i з рэвальверамi ў руках.", "Пярэднi крыкнуў звонка i страшна:"], "p": 3589}, {"t": "text", "c": ["- Нi з месца! - I яны адразу ж пачалi страляць па верандзе, цэлячыся ў галаву Кароўеву i Бегемоту.", "Тыя, па кiм стралялi, адразу ж расталi ў паветры, а з прымуса ўдарыў агнявы слуп проста ў тэнт. Нiбыта пашча з чорнымi краямi з'явiлася ў тэнце i пачала распаўзацца ва ўсе бакi.", "Агонь праскочыў праз яе i пачаў падымацца да самага даху грыбаедаўскага дома.", "Папкi з паперамi, якiя ляжалi на акне на другiм паверсе ў рэдакцыi, раптам успыхнулi, следам занялася штора, i тут агонь загудзеў, нiбы яго раздзiмалi, слупамi пайшоў унутр цётчынага дома."], "p": 3590}, {"t": "text", "c": ["Праз некалькi секунд па асфальтавых дарожках, якiя вялi да чыгуннае рашоткi на бульвары, адкуль у сераду вечарам прыйшоў нiкiм не зразумелы Iванка, цяпер беглi недаабедаўшыя пiсьменнiкi, афiцыянты, Соф'я Паўлаўна, Боба, Петракова, Петракоў."], "p": 3591}, {"t": "text", "c": ["Арчыбальд Арчыбальдавiч нiкуды не спяшаўся i не ўцякаў, ён зараней выйшаў праз бакавы ўваход i, як капiтан, якi павiнен пакiдаць карабель апошнiм, стаяў спакойна ў летнiм палiто з шаўковаю падкладкаю, з двума балыковымi бярвенцамi пад пахай."], "p": 3592}]}