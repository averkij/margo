{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 9", "p": 940}, {"t": "h2", "c": "Кароўеўскія штучкі", "p": 941}, {"t": "text", "c": ["Мiканор Iванавiч Босы, старшыня жыллёвага кааператыва дома No 302-бiс на Садовай вулiцы ў Маскве, дзе жыў нябожчык Берлiёз, быў у вялiкiм клопаце, пачынаючы з учарашняе ночы з серады на чацвер."], "p": 924}, {"t": "text", "c": ["Апоўначы, як мы ведаем, прыехала ў дом камiсiя, у якой удзельнiчаў Жаўдыбiн, выклiкала Мiканора Iванавiча, паведамiла яму пра смерць Берлiёза i разам з iм накiравалася ў кватэру No 50. Там былi апячатаны рукапiсы i рэчы нябожчыка.", "Нi Грунi, прыходзячай хатняй работнiцы, нi легкадумнага Сцяпана Багданавiча ў гэты час у кватэры не было.", "Камiсiя аб'явiла Мiканору Iванавiчу, што рукапiсы нябожчыка забяруць для разгляду, што жылплошча нябожчыка, гэта значыць тры пакоi (былыя ювелiршыны кабiнет, гасцёўня i сталоўка), пераходзяць у распараджэнне жыллёвага таварыства, а рэчы нябожчыка будуць захоўвацца на гэтай жылплошчы, пакуль не з'явяцца спадкаемцы."], "p": 926}, {"t": "text", "c": ["Вестка пра Берлiёзаву гiбель разляцелася па ўсiм доме з нечуванаю хуткасцю, i з сямi гадзiн ранiцы ў чацвер Босаму пачалi тэлефанаваць, а потым i асабiста з'яўляцца з заявамi, у якiх былi прэтэнзii на жылплошчу нябожчыка.", "За тры гадзiны Мiканор Iванавiч атрымаў гэтакiх заяў трыццаць дзве штукi."], "p": 927}, {"t": "text", "c": ["У заявах былi просьбы, грозьбы, паклёпы, даносы, абяцаннi зрабiць рамонт за свой кошт, указаннi на невыносную цеснату i немагчымасць жыць болей у адной кватэры з бандытамi.", "У лiку ўсяго iншага было забойчае па сваiх мастацкiх вартасцях апiсанне крадзяжу пельменяў, якiя паклалi проста ў кiшэню ў кватэры No 31, два абяцаннi скончыць жыццё самагубствам i адно прызнанне ў тайнай цяжарнасцi."], "p": 928}, {"t": "text", "c": ["Мiканора Iванавiча выклiкалi ў пярэднi пакой у яго кватэры, бралi за рукаў, нешта шапталi, падмiргвалi i абяцалi не застацца ў даўгу."], "p": 929}, {"t": "text", "c": ["Пакуты гэтыя цягнулiся да пачатку першай гадзiны дня, пакуль Мiканор Iванавiч проста не ўцёк са сваёй кватэры ў памяшканне ўпраўлення, але, калi ўбачыў, што i там яго падпiльноўваюць, уцёк i адтуль.", "Сяк-так адбiўшыся ад тых, хто iшоў следам па пятах цераз заасфальтаваны двор, Мiканор Iванавiч знiк у шостым пад'ездзе i ўзышоў на пяты паверх, дзе i знаходзiлася гэтая паганая кватэра No 50."], "p": 930}, {"t": "text", "c": ["Пасля таго як адсопся на пляцоўцы, тоўсты Мiканор Iванавiч пазванiў, але яму нiхто не адчынiў.", "Ён пазванiў яшчэ раз i пачаў пад нос бурчаць i лаяцца. Але i тады яму не адчынiлi.", "Цярпенне ў Мiканора Iванавiча лопнула, ён дастаў з кiшэнi звязак дублiкатаў ключоў, якiя належалi домакiраўнiцтву, уладарнаю рукою адамкнуў дзверы i зайшоў."], "p": 931}, {"t": "text", "c": ["- Гэй, работнiца! - крыкнуў Мiканор Iванавiч у прыцемку пярэдняга пакоя.", "Як цябе? Груня, цi што?", "Цябе няма?"], "p": 932}, {"t": "text", "c": ["Нiхто не адгукнуўся."], "p": 933}, {"t": "text", "c": ["Тады Мiканор Iванавiч зняў з дзвярэй кабiнета пячатку, выняў з партфеля складны метр i ступiў у кабiнет."], "p": 934}, {"t": "text", "c": ["Ступiць-то ён ступiў, але ўражана спынiўся ў дзвярах i аж скалануўся."], "p": 935}, {"t": "text", "c": ["За сталом нябожчыка сядзеў незнаёмы чалавек, худы грамадзянiн у клятчастым пiнжачку, у жакейскай шапачцы i ў пенснэ... адным словам, той самы."], "p": 936}, {"t": "text", "c": ["- Вы хто будзеце, грамадзянiн? - спалохана спытаўся Мiканор Iванавiч."], "p": 937}, {"t": "text", "c": ["- А-а! Мiканор Iванавiч, - закрычаў дрыготкiм тэнарком незнаёмы грамадзянiн, падхапiўся, прывiтаў старшыню гвалтоўным i нечаканым поцiскам рукi. Прывiтанне гэта зусiм не ўзрадавала Мiканора Iванавiча."], "p": 938}, {"t": "text", "c": ["- Я прашу прабачэння, - загаварыў ён падазрона, - хто вы такi будзеце?", "Вы - асоба афiцыйная?"], "p": 939}, {"t": "text", "c": ["- Эх, Мiканор Iванавiч! - прыязна ўсклiкнуў незнаёмы.", "- Якое мае значэнне, афiцыйная асоба альбо неафiцыйная?", "Усё гэта залежыць ад таго, з якога пункту гледжання глядзець на прадмет, усё гэта, Мiканор Iванавiч, даволi хiстка i часова.", "Сёння я неафiцыйная асоба, а заўтра, глядзiш, афiцыйная!", "А бывае i наадварот, Мiканор Iванавiч. I як яшчэ бывае!"], "p": 940}, {"t": "text", "c": ["Разважаннi гэтыя нi ў якой ступенi не задаволiлi старшыню домакiраўнiцтва.", "Ён быў ад прыроды чалавек насцярожаны i таму прыйшоў да вываду, што чалавек, якi распiнаецца перад iм, i ёсць якраз асоба неафiцыйная, а дакладней валацуга."], "p": 941}, {"t": "text", "c": ["- Ды хто вы такi? Як ваша прозвiшча? - усё суровей дапытваўся старшыня i нават пачаў наступаць на незнаёмага."], "p": 942}, {"t": "text", "c": ["- Прозвiшча маё, - суровасць нiяк не збянтэжыла грамадзянiна, - ну, скажам, Кароўеў.", "Ды цi не хочаце чарачку, Мiканор Iванавiч?", "Па-свойску! Га?"], "p": 943}, {"t": "text", "c": ["- Прабачце! - Мiканор Iванавiч ужо абураўся. - Якiя тут чарачкi?", "(Трэба прызнацца, хаця гэта i непрыемна, што Мiканор Iванавiч быў ад прыроды чалавек грубаваты.)", "- На палавiне нябожчыка сядзець не дазволена!", "Вы што тут робiце?"], "p": 944}, {"t": "text", "c": ["- Ды вы прысядзьце, Мiканор Iванавiч, - крычаў грамадзянiн. Ён зусiм не разгубiўся, круцiўся, прапаноўваў старшынi крэсла."], "p": 945}, {"t": "text", "c": ["Мiканор Iванавiч даволi люта адапхнуў крэсла i закрычаў: - Хто вы такi, нарэшце?"], "p": 947}, {"t": "text", "c": ["- Я, майце ласку ведаць, перакладнiк пры асобе чужаземца, якi мае рэзiдэнцыю ў гэтай кватэры, - адрэкамендаваўся незнаёмы Кароўеў i грукнуў абцасам рыжага неваксаванага чаравiка."], "p": 948}, {"t": "text", "c": ["Мiканор Iванавiч разявiў рот.", "Наяўнасць нейкага чужаземца, ды яшчэ з перакладнiкам, у гэтай кватэры была яму неверагодным сюрпрызам, i ён запатрабаваў тлумачэння."], "p": 949}, {"t": "text", "c": ["Перакладнiк ахвотна растлумачыў.", "Замежны артыст пан Воланд быў прыязна запрошаны дырэктарам Вар'етэ Сцяпанам Багданавiчам Лiхадзеевым пажыць у час сваiх гастроляў, прыкладна тыдзень, на яго кватэры, пра што ён яшчэ ўчора напiсаў Мiканору Iванавiчу просьбу прыпiсаць чужаземца часова, пакуль сам Лiхадзееў з'ездзiць у Ялту."], "p": 950}, {"t": "text", "c": ["- Нiчога ён мне не пiсаў, - здзiўлена сказаў старшыня."], "p": 951}, {"t": "text", "c": ["- А вы паглядзiце ў сваiм партфелi, Мiканор Iванавiч, - соладка прапанаваў Кароўеў."], "p": 952}, {"t": "text", "c": ["Мiканор Iванавiч пацiснуў плячыма, расшпiлiў партфель i знайшоў у iм пiсьмо Лiхадзеева."], "p": 953}, {"t": "text", "c": ["- Як жа я пра яго забыў? - тупа глядзеў на распячатаную капэрту i мармытаў Мiканор Iванавiч."], "p": 954}, {"t": "text", "c": ["- Бывае i не такое, бывае, Мiканор Iванавiч! - затрашчаў Кароўеў. Няўважлiвасць, няўважлiвасць, i ператомленасць, i павышаны цiск, дарагi Мiканор Iванавiч!", "Я сам жахлiва няўважлiвы.", "Як-небудзь пры чарцы я раскажу вам некалькi фактаў з мае бiяграфii, i ў вас жывот забалiць ад рогату."], "p": 955}, {"t": "text", "c": ["- Калi ж Лiхадзееў едзе ў Ялту?"], "p": 956}, {"t": "text", "c": ["- Ды ён паехаў, паехаў! - закрычаў перакладнiк. - Ён, ведаеце, iмчыць ужо, iмчыць!", "Ён ужо чортведама дзе! - I тут перакладнiк замахаў рукамi, як млын крыламi."], "p": 957}, {"t": "text", "c": ["Мiканор Iванавiч заявiў, што яму трэба ўбачыць чужаземца асабiста, але тут атрымаў ад перакладнiка адмову: нельга, заняты.", "Дрэсiруе ката."], "p": 958}, {"t": "text", "c": ["- Ката, калi хочаце, магу паказаць, - прапанаваў Кароўеў."], "p": 959}, {"t": "text", "c": ["Ад гэтага, у сваю чаргу, адмовiўся Мiканор Iванавiч, а перакладнiк адразу ж зрабiў старшынi нечаканую, але надта цiкавую прапанову."], "p": 960}, {"t": "text", "c": ["Улiчваючы тое, што пан Воланд нiзавошта не хоча жыць у гатэлi, а жыць ён прывык прасторна, дык вось цi не дазволiць жылтаварыства заняць на тыдзень, пакуль працягваюцца гастролi Воланда ў Маскве, яму ўсю кватэру, гэта значыць i пакоi нябожчыка?"], "p": 961}, {"t": "text", "c": ["- Яму ж усё роўна, нябожчыку, - шэптам пеў Кароўеў, - яму цяпер, згадзiцеся самi, Мiканор Iванавiч, кватэра гэтая да лямпачкi?"], "p": 962}, {"t": "text", "c": ["Мiканор Iванавiч недаўменна запярэчыў, што чужаземцам належыць жыць у \"Метраполi\", а не на прыватных кватэрах."], "p": 963}, {"t": "text", "c": ["- Кажу вам, капрызны, як чортведама што! - зашаптаў Кароўеў. - Ну не хоча!", "Не любiць ён гатэляў!", "Во яны дзе ў мяне сядзяць, гэтыя iнтурысты! - iнтымна паскардзiўся Кароўеў i ткнуў пальцам у сваю жылiстую шыю. - Верыце, усю душу выматалi!", "Прыедзе... i цi нашпiёнiць, як сучы сын, цi капрызамi ўсе нервы выматае: i тое яму не гэтак, i гэта яму не так!..", "А вашаму таварыству, Мiканор Iванавiч, поўная выгада i вiдавочны прафiт.", "А грошай ён не пашкадуе, - Кароўеў азiрнуўся, потым шапнуў на вуха старшынi: - Мiльянер!"], "p": 964}, {"t": "text", "c": ["У прапанове перакладнiка быў закладзены яўны практычны сэнс, прапанова была даволi аўтарытэтная, але нешта надзiва не аўтарытэтнае было i ў манеры перакладнiка гаварыць, i ў яго адзеннi, i ў гэтым мярзотным, нiчога не вартым пенснэ.", "У вынiку гэтага нешта падсвядомае мучыла старшынёву душу, i ўсё ж ён вырашыў згадзiцца з прапановаю.", "Справа ў тым, што таварыства мела даволi вялiкi дэфiцыт.", "Да восенi трэба было выкупiць нафту на паравое ацяпленне, а за якую фiгу - невядома.", "З iнтурыставымi грашыма i можна будзе выкруцiцца.", "Але дзелавы i асцярожны Мiканор Iванавiч заявiў, што яму перш за ўсё трэба ўвязаць гэтае пытанне з iнтурысцкiм бюро."], "p": 965}, {"t": "text", "c": ["- Я разумею, - крыкнуў Кароўеў, - як жа гэта без увязкi, абавязкова.", "Вось вам тэлефон, Мiканор Iванавiч, i тэрмiнова ўвязвайце.", "А наконт грошай не думайце, - шэптам дадаў ён i павёў старшыню ў пярэднi пакой да тэлефона, - з каго ж узяць, як не з яго?", "Каб вы бачылi, якая ў яго вiла ў Нiцы!", "На наступнае лета, як паедзеце за мяжу, знарок заязджайце паглядзець - ахнеце!"], "p": 966}, {"t": "text", "c": ["Справа з iнтурысцкiм бюро ўладзiлася па тэлефоне з незвычайнаю хуткасцю, якая ўразiла старшыню.", "Аказалася, што там ужо ведаюць пра намер пана Воланда жыць у прыватнай кватэры Лiхадзеева i супраць не маюць нiчога."], "p": 967}, {"t": "text", "c": ["- Ну i цудоўна! - крычаў Кароўеў."], "p": 968}, {"t": "text", "c": ["Крыху аглушаны яго траскатнёю, старшыня заявiў, што жылтаварыства згодна здаць на тыдзень кватэру No 50 артысту Воланду з платай па...", "- Мiканор Iванавiч сумеўся крыху i сказаў: - Па пяцьсот рублёў у дзень."], "p": 970}, {"t": "text", "c": ["Тут Кароўеў канчаткова ўразiў старшыню. Ён жулiкавата падмiргнуў на спальню, адкуль чуваць было, як мякка скача кот, i прасiпеў:"], "p": 971}, {"t": "text", "c": ["- За тыдзень, выходзiць, тры з паловаю тысячы?"], "p": 972}, {"t": "text", "c": ["Мiканор Iванавiч падумаў, што ён дадасць: \"Аднак жа i апетыт у вас, Мiканор Iванавiч!\" - але Кароўеў сказаў зусiм iншае:"], "p": 973}, {"t": "text", "c": ["- Прасiце пяць, ён дасць!", "Хiба гэта сума?"], "p": 974}, {"t": "text", "c": ["Мiканор Iванавiч разгублена ўсмiхнуўся i сам не заўважыў, як апынуўся ля пiсьмовага стала нябожчыка, дзе Кароўеў хуценька напiсаў кантракт у двух экземплярах. Пасля гэтага ён злятаў з iм у спальню i адразу ж вярнуўся, абодва экземпляры былi размашыста падпiсаны чужаземцам.", "Падпiсаў кантракт i старшыня. Тут Кароўеў запатрабаваў распiсачку на пяць... - Пропiссю, пропiссю, Мiканор Iванавiч!.. тысяч рублёў... - i са словамi, якiя не стасавалiся да сур'ёзнай справы: - Эйн, цвэй, дрэй! - паклаў старшынi пяць новенькiх банкаўскiх пачкаў."], "p": 976}, {"t": "text", "c": ["Адбыўся пералiк, перасыпаны жарцiкамi i прымаўкамi Кароўева накшталт \"грошыкi падлiк любяць\", \"свае вочкi не глядзяць убочкi\" i iншымi."], "p": 977}, {"t": "text", "c": ["Пасля таго як пералiчыў грошы, атрымаў ад Кароўева пашпарт чужаземца i кантракт i ўсё паклаў у партфель, старшыня не ўтрымаўся i сарамлiва папрасiў кантрамарку..."], "p": 978}, {"t": "text", "c": ["- Пра што гаворка! - гаркнуў Кароўеў. - Колькi вам бiлецiкаў, Мiканор Iванавiч, дванаццаць, пятнаццаць?"], "p": 979}, {"t": "text", "c": ["Агаломшаны старшыня растлумачыў, што кантрамаркi яму патрэбны толькi дзве, яму i Пелагеi Антонаўне, яго жонцы."], "p": 980}, {"t": "text", "c": ["Кароўеў адразу ж выхапiў блакнот i залiхвацка выпiсаў Мiканору Iванавiчу кантрамарачку на дзве асобы на першым радзе.", "I гэту кантрамарачку перакладнiк леваю рукою спрытна ўсунуў Мiканору Iванавiчу, а праваю ўклаў у руку старшынi тоўсты хрусткi пачак.", "Мiканор Iванавiч кiнуў на яго вокам, густа пачырванеў i пачаў адпiхаць ад сябе. - Гэтага не паложана... - мармытаў ён."], "p": 982}, {"t": "text", "c": ["- I слухаць не буду, - зашаптаў яму на вуха Кароўеў, - у нас не палагаецца, а за мяжой палагаецца.", "Вы пакрыўдзiце яго, Мiканор Iванавiч, а гэта няёмка.", "Вы працавалi..."], "p": 983}, {"t": "text", "c": ["- Строга праследуецца... - цiхенька прашаптаў старшыня i азiрнуўся."], "p": 984}, {"t": "text", "c": ["- А сведкi дзе? - шапнуў на другое вуха Кароўеў. - Я ў вас пытаюся, дзе яны?", "Што вы?"], "p": 985}, {"t": "text", "c": ["I тут здарылася, як сцвярджаў потым старшыня, дзiва: пачак сам сабою ўпоўз яму ў партфель.", "Потым старшыня, нейкi расслаблены i нават разбiты, апынуўся на лесвiцы. Вiхор думак бушаваў у яго ў галаве. У iм круцiлiся i вiла ў Нiцы, i дрэсiраваны кот, i думка пра тое, што сведкаў сапраўды не было, i што Пелагея Антонаўна будзе рада кантрамарцы.", "Гэта былi блытаныя думкi, але ў цэлым прыемныя.", "I разам з тым нейкая iголачка ў самай глыбiнi душы паколвала старшыню. Гэта была iголачка трывогi. Акрамя ўсяго, тут, на лесвiцы, старшыню, як удар, працяла думка: \"А як трапiў у кабiнет перакладнiк, калi на дзвярах была пячатка?!", "I як гэта ён, Мiканор Iванавiч, пра гэта не папытаўся?\"", "Нейкi час старшыня, як баран, глядзеў на прыступкi лесвiцы, але потым вырашыў напляваць на ўсё гэта i не мучыць сябе непатрэбнымi пытаннямi... Ледзь толькi старшыня выйшаў з кватэры, са спальнi даляцеў густы голас:"], "p": 987}, {"t": "text", "c": ["- Мне гэты Мiканор Iванавiч не спадабаўся.", "Ён абармот i ашуканец.", "Цi нельга зрабiць так, каб ён больш не прыходзiў сюды?"], "p": 988}, {"t": "text", "c": ["- Месiр, вам варта толькi загадаць!.. - адгукнуўся аднекуль Кароўеў, але не дрыготкiм, а чыстым i гучным голасам."], "p": 989}, {"t": "text", "c": ["I адразу ж пракляты перакладнiк апынуўся ў пярэднiм пакоi, накруцiў там тэлефонны нумар i пачаў чамусьцi плаксiва гаварыць у слухаўку:"], "p": 990}, {"t": "text", "c": ["- Галё!", "Лiчу, што мой абавязак паведамiць, што наш старшыня жылтаварыства дома нумар трыста два-бiс на Садовай, Мiканор Iванавiч Босы, спекулюе валютаю.", "Зараз у яго ў кватэры нумар трыццаць пяць, у прыбiральнi, у газетнай паперы чатырыста даляраў.", "Гаворыць жыхар адзначанага дома з кватэры нумар адзiнаццаць Цiмафей Квасцоў. Але богам прашу трымаць маё прозвiшча ў тайне. Баюся помсты вышэйназванага старшынi."], "p": 991}, {"t": "text", "c": ["I нягоднiк павесiў слухаўку."], "p": 992}, {"t": "text", "c": ["Што далей адбывалася ў кватэры No 50 невядома, што ў кватэры Мiканора Iванавiча - вядома.", "Ён зашчапiўся дома ў прыбiральнi, дастаў з партфеля пачак, пераканаўся, што ў iм чатырыста рублёў. Гэты пачак Мiканор Iванавiч закруцiў у абрывак газеты i сунуў у вентыляцыйную адтулiну."], "p": 993}, {"t": "text", "c": ["Праз пяць хвiлiн старшыня сядзеў за сталом у сваёй чысценькай маленькай сталоўцы.", "Жонка яго прынесла з кухнi акуратна парэзанага селядца, густа пасыпанага зялёнаю цыбуляю.", "Мiканор Iванавiч налiў у лафiтнiчак гарэлкi, выпiў, другi раз налiў, выпiў, падхапiў на вiдэлец тры кавалачкi селядца... i ў гэты час пазванiлi, а Пелагея Антонаўна прынесла рондаль, глянуўшы на якi абавязкова i адразу здагадаешся, што ў iм, у гушчы вогненнага баршчу, знаходзiцца тое, смачней за што няма на свеце, - мазгавая костка."], "p": 994}, {"t": "text", "c": ["Мiканор Iванавiч скаўтнуў слiну i правурчаў, як сабака:"], "p": 995}, {"t": "text", "c": ["- А каб вы правалiлiся! Пад'есцi не дадуць.", "Не ўпускай нiкога, мяне няма дома.", "Наконт кватэры скажы, каб перасталi балбатаць. Праз тыдзень будзе паседжанне..."], "p": 996}, {"t": "text", "c": ["Жонка пабегла ў пярэднi пакой, а Мiканор Iванавiч апалонiкам павалок з вогненнага возера - яе, костку, трэснутую ўдоўжкi.", "Але ў гэтае iмгненне ў сталоўку ўвайшлi двое грамадзян, а за iмi чамусьцi спалатнелая Пелагея Антонаўна.", "Як толькi глянуў на грамадзян, адразу ж спалатнеў i Мiканор Iванавiч. I ўстаў."], "p": 997}, {"t": "text", "c": ["- Дзе сарцiр? - заклапочана сказаў першы, якi быў у касаваротцы."], "p": 998}, {"t": "text", "c": ["На стале нешта грукнула (гэта Мiканор Iванавiч упусцiў лыжку на стол)."], "p": 999}, {"t": "text", "c": ["- Тут, тут, - скоранька загаварыла Пелагея Антонаўна."], "p": 1000}, {"t": "text", "c": ["I прышлыя адразу ж памкнулiся ў калiдор."], "p": 1001}, {"t": "text", "c": ["- А што такое? - цiха спытаўся Мiканор Iванавiч, якi iшоў следам.", "- У нас нiчога такога ў кватэры быць не можа... а ў вас дакуменцiкi... я прашу прабачэння..."], "p": 1002}, {"t": "text", "c": ["Першы на хаду паказаў Мiканору Iванавiчу дакуменцiкi, а другi ўжо стаяў на табурэтцы ў прыбiральнi з рукою ў вентыляцыйным ходзе.", "У вачах у Мiканора Iванавiча пацямнела. Газету разгарнулi, але ў ёй аказалiся не рублi, а невядомыя грошы, не то сiнiя, не то зялёныя, з партрэтам нейкага старога.", "Мiж iншым, усё гэта Мiканор Iванавiч бачыў ужо цьмяна, у вачах у яго плавалi нейкiя плямы, плямы."], "p": 1003}, {"t": "text", "c": ["- Даляры ў вентыляцыi, - задумлiва сказаў першы i спытаўся ў Мiканора Iванавiча ветлiва: - Ваш пакецiк?"], "p": 1004}, {"t": "text", "c": ["- Не! - адказаў Мiканор Iванавiч страшным голасам. - Вораг падкiнуў!"], "p": 1005}, {"t": "text", "c": ["- Гэта бывае, - згадзiўся той, першы, i зноў мякка дадаў: - Ну што ж, трэба здаваць i астатнiя."], "p": 1006}, {"t": "text", "c": ["- Няма ў мяне!", "Няма, богам клянуся, нiколi ў руках не трымаў! - адчайна ўскрыкнуў старшыня."], "p": 1007}, {"t": "text", "c": ["Ён кiнуўся да куфра, дастаў партфель i ўвесь час мармытаў незразумелае:"], "p": 1008}, {"t": "text", "c": ["- Вось кантракт... перакладнiк-гад падкiнуў...", "Кароўеў у пенснэ!"], "p": 1009}, {"t": "text", "c": ["Ён расшпiлiў партфель, зiрнуў у яго, усунуў руку, пасiнеў з твару, упусцiў партфель у боршч.", "У партфелi нiчога не было: нi Сцёпкавага пiсьма, нi кантракта, нi чужаземцавага пашпарта, нi грошай, нi кантрамаркi.", "Нiчога, словам, акрамя складнога метра."], "p": 1010}, {"t": "text", "c": ["- Таварышы! - дзiка закрычаў старшыня. - Трымайце iх!", "У нашым доме нячыстая сiла!"], "p": 1011}, {"t": "text", "c": ["I тут зусiм невядома што здалося Пелагеi Антонаўне, але яна ўспляснула рукамi, ускрыкнула:"], "p": 1012}, {"t": "text", "c": ["- Пакайся, Iванавiч! Табе скiдка выйдзе!"], "p": 1013}, {"t": "text", "c": ["З набеглымi крывёй вачыма Мiканор Iванавiч падняў кулакi над жончынай галавою: - У-у, дура праклятая!"], "p": 1015}, {"t": "text", "c": ["Тут ён аслабеў i апусцiўся на крэсла, мабыць, вырашыў пакарыцца непазбежнаму."], "p": 1016}, {"t": "text", "c": ["У гэты час Цiмафей Кандратавiч Квасцоў на пляцоўцы прыпадаў да замочнае адтулiны старшынёвае кватэры то вухам, то вокам i канаў ад цiкаўнасцi."], "p": 1017}, {"t": "text", "c": ["Праз пяць хвiлiн жыхары дома, якiя былi ў двары, бачылi, як старшыня з двума чалавекамi пайшоў проста ў вароты дома.", "Расказвалi, што на Мiканору Iванавiчу i твару не было, што ён хiстаўся, як п'яны, i нешта мармытаў."], "p": 1018}, {"t": "text", "c": ["А яшчэ праз гадзiну невядомы грамадзянiн з'явiўся ў кватэру нумар адзiнаццаць, якраз у той час, калi Цiмафей Кандратавiч, захлёбваючыся ад задавальнення, расказваў iншым жыхарам пра тое, як замялi старшыню, пальцам паклiкаў Цiмафея Кандратавiча ў пярэднi пакой, нешта яму сказаў i знiк разам з iм."], "p": 1019}]}