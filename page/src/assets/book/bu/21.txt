{"head": {"author": "Міхаіл Булгакаў ", "title": "Майстар i Маргарыта"}, "body": [{"t": "h2", "c": "Раздзел 21", "p": 2395}, {"t": "h2", "c": "Палёт", "p": 2396}, {"t": "text", "c": ["Нябачная i вольная!", "Нябачная i вольная!", "Праляцела па сваiм завулку, трапiла ў наступны, якi перасякаў яго пад прамым вуглом.", "Гэты залаплены, стары, крывы i доўгi завулак з абвiслымi дзвярыма нафтакрамкi, у якой кубкамi прадаюць газу i вадкасць ад паразiтаў у флаконах, яна праляцела iмгненна i тады засвоiла, што нават калi ты нябачны i вольны, усё ж цешыцца трэба асцярожней. Дзякуючы толькi цуду, яна затармазiла i не разбiлася насмерць аб стары нахiлены лiхтарны слуп на перакрыжаваннi.", "Абмiнуўшы яго, Маргарыта мацней сцiснула швабру i паляцела павольней, прыглядаючыся да электрычных дратоў i да шыльдаў, якiя вiселi ўпоперак ходнiкаў."], "p": 2365}, {"t": "text", "c": ["Трэцi завулак вёў проста на Арбат.", "Цяпер Маргарыта зусiм асвойталася, як кiраваць швабрай, зразумела, што тая падпарадкуецца сама лёгкаму дотыку рук альбо ног, i што ў палёце над горадам трэба быць вельмi ўважлiвай i не шалець.", "Акрамя ўсяго, ужо ў завулку стала зразумела, што мiнакi лятуху не бачаць.", "Нiхто не задзiраў галаву, нiхто не крычаў \"глядзi, глядзi!\", не шарахаўся ўбок, не вiшчаў i не трацiў прытомнасцi, не рагатаў дзiкiм рогатам."], "p": 2366}, {"t": "text", "c": ["Маргарыта ляцела нячутна, паволi i невысока, прыкладна на ўзроўнi другога паверха.", "Але i пры павольным лёце, перад самым выхадам на зiхатлiва асветлены Арбат, яна крыху не патрапiла i ўдарылася плячом аб нейкi асветлены дыск, на якiм была намалявана страла. Гэта раззлавала Маргарыту.", "Яна спынiла паслухмяную швабру, адляцела ўбок, а потым рынулася на дыск раптоўна i канцом тронка разнесла яго ўшчэнт.", "З грукатам пасыпалiся асколкi, недзе засвiсталi, а Маргарыта пасля гэтага зусiм недарэчнага ўчынку разрагаталася.", "\"На Арбаце трэба быць яшчэ асцярожней, - падумала Маргарыта, - тут гэтулькi ўсяго наблытана, што i не разбярэшся\".", "I яна пачала ныраць памiж дратоў.", "Пад Маргарытай праплывалi дахi тралейбусаў, аўтобусаў, легкавых машын, а па ходнiках, як здавалася зверху, плылi цэлыя рэчкi шапак. Ад гэтых рэчак аддзялялiся ручайкi i ўлiвалiся ў вогненныя пасткi начных крамаў.", "\"Фу, якое збоiшча! - сярдзiта падумала Маргарыта. - Тут i павярнуцца нават нельга\".", "Яна перасекла Арбат, паднялася вышэй, да чацвёртых паверхаў, i паўз слiпуча зiхоткiя трубачкi на вуглавым будынку тэатра паплыла ў вузкi завулак з высокiмi дамамi.", "Усе вокны ў iх былi паадчыняныя, i ўсюды ў вокнах чуваць была радыёмузыка.", "З-за цiкаўнасцi Маргарыта зазiрнула ў адно з iх.", "Убачыла кухню. Два прымусы раўлi на плiце, каля iх стаялi дзве жанчыны з лыжкамi i гыркалiся."], "p": 2367}, {"t": "text", "c": ["- Свет пасля сябе трэба тушыць у прыбiральнi, вось што я вам скажу, Пелагея Пятроўна, - гаварыла тая жанчына, перад якой стаяў рондаль з нейкай стравай, з якога валiла пара, - а то мы вас пададзiм на высяленне!"], "p": 2368}, {"t": "text", "c": ["- Сама не лепшая, - адказала другая."], "p": 2369}, {"t": "text", "c": ["- Абое рабое, - моцна сказала Маргарыта i перавалiлася цераз падаконнiк у кухню.", "Абедзве завярнулiся на голас i замёрлi з бруднымi лыжкамi ў руках.", "Маргарыта асцярожна працягнула руку мiж iмi, пакруцiла краны i выключыла абодва прымусы.", "Жанчыны вохкнулi i разявiлi раты.", "Але Маргарыце ўжо надакучыла кухня, i яна вылецела ў завулак."], "p": 2370}, {"t": "text", "c": ["У самым канцы завулка ўвагу Маргарыты прыцягнула раскошная аграмадзiна васьмiпавярховага, мабыць, толькi нядаўна пабудаванага дома.", "Маргарыта спусцiлася ўнiз, прызямлiлася i ўбачыла, што фасад дома абкладзены чорным мармурам, што дзверы шырокiя, што за шклом iх вiдаць фуражка з залатым галуном i гузiкi швейцара i што над дзвярыма золатам выпiсана: \"Дом Драмлiта\"."], "p": 2371}, {"t": "text", "c": ["Маргарыта прыплюшчылася на надпiс, думала, што магло абазначаць слова \"Драмлiт\".", "Узяла швабру пад паху, увайшла ў пад'езд, таўханула дзвярыма здзiўленага швейцара i ўбачыла побач з лiфтам на сцяне вялiзную чорную дошку, а на ёй выпiсаныя белымi лiчбамi i лiтарамi нумары кватэр i прозвiшчы жыхароў.", "Спiсак пад шыльдай \"Дом Драматурга i Лiтаратара\" прымусiў Маргарыту драпежна i хрыпла ўскрыкнуць.", "Яна паднялася вышэй, прагна пачала чытаць прозвiшчы: Хустаў, Двубрацкi, Квант, Бяскуднiкаў, Латунскi..."], "p": 2372}, {"t": "text", "c": ["- Латунскi! - завiшчала Маргарыта.", "- Латунскi!", "Ды гэта ж ён! Гэта ён загубiў майстра!"], "p": 2373}, {"t": "text", "c": ["Швейцар ля дзвярэй вытрашчыў вочы i ажно падскокваў ад здзiўлення, глядзеў на чорную дошку, спрабаваў зразумець: чаго гэта раптам вiшчыць спiс жыхароў.", "А Маргарыта тым часам ужо ляцела ўгору па лесвiцы i паўтарала чамусьцi з асалодаю:"], "p": 2374}, {"t": "text", "c": ["- Латунскi - восемдзесят чатыры!", "Латунскi - восемдзесят чатыры!.."], "p": 2375}, {"t": "text", "c": ["Вось злева - 82, справа - 83, яшчэ вышэй злева - 84.", "Вось i шыльдачка \"А.Латунскi\"."], "p": 2376}, {"t": "text", "c": ["Маргарыта саскочыла са швабры, i гарачыя яе ступакi прыемна астудзiла мураваная пляцоўка.", "Маргарыта пазванiла раз, яшчэ раз.", "Але нiхто не адчыняў.", "Маргарыта пачала мацней цiснуць на званок i сама чула звон, якi стаяў у кватэры Латунскага.", "Сапраўды, да самае смерцi павiнен быць удзячны нябожчыку Берлiёзу гаспадар кватэры No 84 на восьмым паверсе за тое, што старшыня МАССАЛIТа трапiў пад трамвай i што жалобнае паседжанне прызначылi якраз у гэты вечар.", "Пад шчаслiваю зоркаю нарадзiўся крытык Латунскi. Яна выратавала яго ад сустрэчы з Маргарытай, якая ператварылася ў ведзьму ў гэтую пятнiцу."], "p": 2377}, {"t": "text", "c": ["Нiхто не адчыняў дзвярэй. Тады адным духам Маргарыта зляцела ўнiз, лiчачы паверхi, вырвалася на вулiцу, вылiчыла, якiя вокны кватэры Латунскага.", "Несумненна, гэта былi пяць цёмных вокнаў на рагу будынка на восьмым паверсе.", "Маргарыта пераканалася ў гэтым, узмыла ў паветра i праз некалькi секунд праз адчыненае акно заходзiла ў цёмны пакой, у якiм серабрылася толькi вузенькая палосачка ад поўнi. Маргарыта прабегла па ёй, намацала выключальнiк. Праз хвiлiну ўся кватэра была асветлена.", "Швабра стаяла ў куце.", "Маргарыта пераканалася, што дома няма нiкога, адамкнула дзверы i паглядзела на шыльдачку. Шыльдачка была на месцы. Маргарыта трапiла туды, куды ёй трэба было."], "p": 2378}, {"t": "text", "c": ["Ага, гавораць, што i дасюль крытык Латунскi палатнее з твару, калi ўспамiнае гэты страшны дзень, i да гэтага часу як святое вымаўляе Берлiёзава iмя.", "Нiкому невядома, якою б страшнаю i мярзотнаю крымiнальшчынаю быў бы пазначаны гэты вечар, - Маргарыта вярнулася з кухнi з вялiкiм малатком."], "p": 2379}, {"t": "text", "c": ["Голая i нябачная лятуха стрымлiвала i супакойвала сябе, рукi ў яе калацiлiся ад нецярпення.", "Маргарыта старанна прыцэлiлася i ўдарыла па клавiшах раяля, i па ўсёй кватэры пранеслася першае жаласнае завыванне.", "Ашалела выў нi ў чым не павiнны бекераўскi кабiнетны iнструмент.", "Клавiшы ў iм правалiлiся, касцяныя накладкi ляцелi ва ўсе бакi.", "Iнструмент гудзеў, выў, хрыпеў, звiнеў. Пад ударам малатка лопнула верхняя палiраваная дэка, быццам стрэлiлi з рэвальвера.", "Маргарыта жыўцом вырывала струны, задыхалася ад гэтае работы.", "Нарэшце стомлена бухнулася ў крэсла, каб аддыхацца."], "p": 2380}, {"t": "text", "c": ["У ванным пакоi страшна гудзела вада i на кухнi таксама.", "\"Здаецца, ужо пацякло на падлогу...\" - падумала Маргарыта i дадала ўголас:"], "p": 2381}, {"t": "text", "c": ["- Аднак няма чаго расседжвацца."], "p": 2382}, {"t": "text", "c": ["З кухнi ў калiдор ужо цёк струмень.", "Маргарыта шлёпала босымi нагамi па вадзе, насiла ваду з кухнi i вёдрамi вылiвала ў кабiнеце ў шуфляды пiсьмовага стала крытыка.", "Потым разламала малатком дзверы шафы ў гэтым самым кабiнеце i кiнулася ў спальню. Пабiла шафу з люстрам, дастала з яе гарнiтур крытыка i ўтапiла яго ў ванне. Поўную чарнiлiцу з чарнiлам з кабiнета вылiла ў пышна засланы двухспальны ложак у спальнi.", "Рэзрух, якi яна тварыла, прыносiў вялiзнае задавальненне, але ўвесь час здавалася, што ўсяго гэтага мала, што гэта мiзер.", "Таму яна пачала рабiць абы-што.", "Бiла вазоны з фiкусамi ў тым пакоi, дзе стаяў раяль.", "Не скончыўшы гэтую работу, вярталася ў спальню i кухонным нажом паласавала прасцiны, бiла зашклёныя фотаздымкi.", "Стомленасцi не адчувала, i толькi пот з яе цёк раўчукамi."], "p": 2383}, {"t": "text", "c": ["У гэты час у кватэры No 82, пад кватэрай Латунскага, хатняя работнiца драматурга Кванта пiла гарбату на кухнi i не разумела, чаго зверху чуецца гэтакi грукат, бегатня i звон.", "Паглядзела ўгору i ўбачыла, што столь увачавiдкi з белай ператвараецца ў нейкую мярцвяцка-сiнюю. Пляма расла хутка, i раптам на ёй накiпелi кроплi.", "Хвiлiны дзве сядзела работнiца i дзiву давалася, пакуль са столi не палiў сапраўдны дождж i не зацупаў па паддозе.", "Тады яна падхапiлася, падставiла пад струменi мiску, але гэта нiчуць не дапамагло, бо дождж пабольшаў i пачаў залiваць i газавую плiту, i стол з посудам.", "Тады работнiца ўскрыкнула, выбегла на лесвiцу, i адразу ў кватэры ў Латунскага пачулiся званкi."], "p": 2384}, {"t": "text", "c": ["- Ну, зазванiлi... Пара выбiрацца, - сказала Маргарыта.", "Яна асядлала швабру, прыслухалася да жаночага голасу, якi крычаў у замочную адтулiну."], "p": 2385}, {"t": "text", "c": ["- Адчынiце, адчынiце! Дуся, адчынi!", "Гэта ў вас вада цячэ?", "Нас залiло."], "p": 2386}, {"t": "text", "c": ["Маргарыта паднялася на метр угору i ўдарыла па люстры, лямпачкi лопнулi, i ва ўсе бакi паляцелi падвескi.", "Крыкi пад дзвярыма спынiлiся, на лесвiцы пачуўся тупат.", "Маргарыта выплыла ў акно, апынулася звонку, злёгку ўзмахнула i ўдарыла малатком па шкле.", "Яно ўсхлiпнула, i па аздобленай мармурам сцяне каскадам пасыпалiся ўнiз асколкi.", "Маргарыта паехала да наступнага акна.", "Далёка ўнiзе забегалi па ходнiках людзi, адна з дзвюх машын, якiя стаялi ўнiзе, загудзела i ад'ехала далей.", "Маргарыта скончыла бiць вокны Латунскага, паплыла да суседняе кватэры.", "Удары пачулiся часцей, завулак напоўнiўся звонам i грукатам.", "З першага пад'езда выбег швейцар, паглядзеў угору, не адразу вырашыў, што яму рабiць, упхнуў у рот свiсток i ашалела засвiстаў.", "З асаблiвым задавальненнем пад гэты свiст Маргарыта размалацiла апошняе шкло на восьмым паверсе, спусцiлася на сёмы паверх i пачала грамiць шкло i там."], "p": 2387}, {"t": "text", "c": ["Змучаны доўгiм марным сядзеннем за шклянымi дзвярыма пад'езда, швейцар укладваў у свiст усю сваю душу, пры гэтым бегаў за Маргарытай, быццам акампанiраваў ёй.", "У паўзах, калi яна пералятала ад акна да акна, ён набiраўся духу, i пры кожным удары надзiмаў шчокi i залiваўся, свiдраваў начное паветра да самага неба."], "p": 2388}, {"t": "text", "c": ["Яго намаганнi ў суладдзi з намаганнямi раз'ятранай Маргарыты далi добры вынiк.", "У доме пачалася панiка.", "Цэлыя яшчэ вокны расчынялiся, у iх з'яўлялiся галовы людзей i адразу ж хавалiся, адчыненыя вокны, наадварот, зачынялiся.", "У супрацьлеглых дамах на асветленым фоне ўзнiкалi цёмныя постацi людзей, якiя старалiся зразумець, чаго гэта без дай прычыны лопаецца шкло ў новым будынку Драмлiта."], "p": 2389}, {"t": "text", "c": ["З завулка людзi беглi да дома Драмлiта, i ў iм самiм па лесвiцах людзi тупацелi i бегалi невядома чаго.", "Хатняя работнiца Кванта крычала, што iх залiло, да яе хутка далучылася i хатняя работнiца Хустава з кватэры No 80, якая была пад кватэрай Кванта.", "У Хуставых хлынула са столi на кухнi i ў прыбiральнi.", "Нарэшце ў Квантаў на кухнi адвалiўся вялiкi кавалак тынкоўкi, пабiў увесь непамыты посуд, пасля чаго хлынуў ужо сапраўдны лiвень: з клетак абвiслае мокрае дранкi плюхнула, як з вядра.", "Тады на лесвiцы на першым паверсе пачулiся крыкi.", "Маргарыта, калi пралятала паўз апошняе акно чацвёртага паверха, зазiрнула ў яго i ўбачыла там чалавека, якi з перапалоху ўспёр на твар процiвагаз.", "Маргарыта ўдарыла малатком па яго шкле, спалохала чалавека, i ён знiк з пакоя."], "p": 2390}, {"t": "text", "c": ["Неспадзявана дзiкi пагром спынiўся.", "Маргарыта слiзганула на трэцi паверх, зазiрнула ў акно, завешанае лёгенька цёмнаю фiранкаю.", "У пакойчыку гарэла слабенькая лямпачка пад абажурам.", "У маленькiм ложачку з сетачкамi з бакоў сядзеў хлопчык гадкоў чатырох i спалохана прыслухоўваўся.", "Дарослых не было ў пакоi. Мабыць, усе выбеглi з кватэры."], "p": 2391}, {"t": "text", "c": ["- Вокны б'юць, - сказаў хлопчык i паклiкаў: - Мама!"], "p": 2392}, {"t": "text", "c": ["Нiхто не адгукнуўся, i тады ён сказаў: - Мама, я баюся."], "p": 2394}, {"t": "text", "c": ["Маргарыта адхiлiла фiранку i ўляцела ў акно."], "p": 2395}, {"t": "text", "c": ["- Я баюся, - паўтарыў хлопчык i задрыжаў."], "p": 2396}, {"t": "text", "c": ["- Не бойся, не бойся, маленькi, - сказала Маргарыта, прыцiшыўшы свой асiплы ад ветру злачынны голас, - гэта дзецi вокны бiлi."], "p": 2397}, {"t": "text", "c": ["- З рагатак? - спытаўся хлопчык."], "p": 2398}, {"t": "text", "c": ["- З рагатак, з рагатак, - пацвердзiла Маргарыта, - а ты спi!"], "p": 2399}, {"t": "text", "c": ["- Гэта Сiтнiк, - сказаў хлопчык, - у яго ёсць рагатка."], "p": 2400}, {"t": "text", "c": ["- Ну, вядома, ён!"], "p": 2401}, {"t": "text", "c": ["Хлопчык хiтра зiрнуў некуды ўбок i спытаўся: - А ты дзе, цёця?"], "p": 2403}, {"t": "text", "c": ["- А мяне няма, - адказала Маргарыта, - я табе саснiлася."], "p": 2404}, {"t": "text", "c": ["- Я гэтак i думаў, - сказаў хлопчык."], "p": 2405}, {"t": "text", "c": ["- Ты кладзiся, - загадала Маргарыта, - пакладзi руку пад шчочку, а я табе буду снiцца."], "p": 2406}, {"t": "text", "c": ["- Ну, снiся, снiся, - згадзiўся хлопчык i адразу лёг, паклаў руку пад шчочку."], "p": 2407}, {"t": "text", "c": ["- Я табе казку раскажу, - загаварыла Маргарыта i паклала гарачую руку на астрыжаную галоўку. - Жыла на свеце адна цёця.", "Дзяцей у яе не было, i шчасця таксама не было.", "I вось яна спачатку доўга плакала, а потым зрабiлася злоснаю... - Маргарыта замоўкла, прыняла руку - хлопчык спаў."], "p": 2408}, {"t": "text", "c": ["Маргарыта цiхенька паклала малаток на падаконнiк i вылецела з акна.", "Вакол дома была неразбярыха.", "Па асфальтавых ходнiках, усланых бiтым шклом, бегалi i нешта крычалi людзi.", "Мiж iмi ўжо былi мiлiцыянеры.", "Раптоўна ўдарыў звон, i з Арбата ў завулак уехала чырвоная пажарная машына з лесвiцай..."], "p": 2409}, {"t": "text", "c": ["Але гэта ўжо было не цiкава Маргарыце.", "Яна прыцэлiлася, каб не зачапiцца за якi-небудзь дрот, мацней асядлала швабру i iмгненна апынулася вышэй за няшчасны дом.", "Завулак пад ёй пахiлiўся i правалiўся ўнiз.", "Замест яго пад нагамi ў Маргарыты ўзнiкла скопiшча дахаў, перарэзанае зiхоткiмi сцяжынкамi.", "Усё гэта нечакана паехала ўбок, а ланцужкi агнёў размазалiся i злiлiся."], "p": 2410}, {"t": "text", "c": ["Маргарыта зрабiла яшчэ адзiн рывок, i тады ўсё збоiшча дахаў правалiлася скрозь зямлю, а замест яго з'явiлася ўнiзе цэлае возера мiгатлiвых электрычных агеньчыкаў, i гэтае возера раптам паўстала вертыкальна, а потым з'явiлася над галавой у Маргарыты, а пад нагамi блiснула поўня.", "Маргарыта зразумела, што перакулiлася, вярнулася ў нармальнае становiшча, азiрнулася, але i возера ўжо не было, яно засталося там, ззаду, засталося толькi ружовае зарыва над небакраем.", "I яно знiкла праз секунду, i Маргарыта ўбачыла, што яна сам-насам з поўняй, якая ляцела вышэй за яе i злева.", "Валасы ў Маргарыты даўно ператварылiся ў стог, а месячнае святло са свiстам абмывала яе цела.", "Па тым, як унiзе два рады рэдзенькiх агеньчыкаў злiлiся ў дзве суцэльныя лiнii, па тым, як хутка яны знiклi ззаду, Маргарыта здагадалася, з якою вар'яцкаю хуткасцю яна ляцiць, дзiвiлася, што не задыхаецца ад гэтага лёту."], "p": 2411}, {"t": "text", "c": ["Праз некалькi секунд далёка ўнiзе, у зямной чарнаце, успыхнула новае возера электрычнага святла i падкацiлася пад ногi на ляту, але яно адразу ж закружылася вiхрам i правалiлася ў зямлю.", "Яшчэ некалькi секунд - гэтакае ж самае вiдовiшча."], "p": 2412}, {"t": "text", "c": ["- Гарады!", "Гарады! - закрычала Маргарыта."], "p": 2413}, {"t": "text", "c": ["Пасля гэтага яна разы два цi тры бачыла пад сабою цьмяна адсвечаныя нейкiя шаблi, якiя ляжалi ў расчыненых чорных похвах, i яна здагадалася, што гэта рэкi."], "p": 2414}, {"t": "text", "c": ["Лятуха задзiрала галаву ўгору i ўлева, любавалася тым, што поўня iмчыцца за ёю, як звар'яцелая, назад у Маскву i адначасова нейкiм дзiўным чынам стаiць на адным месцы, гэтак, што выразна бачны на ёй нейкi загадкавы, цёмны - цi то дракон, цi канёк-гарбунок, востраю мордачкаю завернуты да пакiнутага горада."], "p": 2415}, {"t": "text", "c": ["Тут Маргарыта падумала, што на самай справе яна дарэмна гэтак гонiць швабру, пазбаўляе сябе асалоды разгледзець што-небудзь як след, нацешыцца палётам.", "Ёй нешта падказвала, што там, куды яна ляцiць, яе пачакаюць i што няма патрэбы сумаваць ёй ад гэтакае шалёнае хуткасцi i вышынi."], "p": 2416}, {"t": "text", "c": ["Маргарыта нахiлiла швабру вехцем наперад, гэтак, што тронак падняўся ўгору, запаволiла ход i пайшла ўнiз, да зямлi.", "I гэтае iмчанне, быццам на паветраных саначках, прынесла найвялiкшую асалоду.", "Зямля падалася да яе, i з незразумелай да гэтага чорнае гушчы паказалiся яе таямнiцы i прыгажосць у месячную ноч.", "Зямля iшла насустрач Маргарыце, i Маргарыту ўжо абвявала водарам зялёных лясоў.", "Маргарыта ляцела над самым туманам роснага луга, потым над сажалкай.", "Пад Маргарытаю хорам спявалi жабы, а недзе ўдалечынi хваляваў сэрца, шумеў цягнiк.", "Маргарыта хутка ўбачыла яго. Ён поўз павольна, як вусень, пыхкаў у паветра iскрамi.", "Маргарыта абагнала яго, праляцела яшчэ над адным водным люстэркам, у якiм праплыла пад нагамi другая поўня, яшчэ больш апусцiлася ўнiз i паплыла, ледзь не кранаючыся нагамi вершалiн векавых сосен."], "p": 2417}, {"t": "text", "c": ["Цяжкi шум распоратага паветра пачуўся ззаду i пачаў даганяць Маргарыту. Пакрысе да гэтага шуму чагосьцi лятучага, як снарад, далучыўся жаночы рогат.", "Маргарыта азiрнулася i ўбачыла, што яе даганяе нейкi дзiўны цёмны прадмет. Ён даганяў Маргарыту i ўсё болей абазначаўся, можна было пазнаць, што нехта ляцiць вершкi. Нарэшце ён i зусiм абазначыўся: запаволiўшую хуткасць Маргарыту дагнала Наташа."], "p": 2418}, {"t": "text", "c": ["Яна, зусiм голая, з растрапанымi на ветры валасамi, ляцела верхам на тоўстым япруку, якi ў пярэднiх капыцiках трымаў партфель, а заднiмi люта перабiраў у паветры.", "Пенснэ яго ляцела побач на шнурку, зрэдку паблiсквала пры месяцы i патухала, а капялюш увесь час спаўзаў япруку на вочы.", "Маргарыта прыгледзелася i пазнала ў япруку Мiкалая Iванавiча, i тады рогат яе загрымеў над лесам, змяшаўся з Наташыным рогатам."], "p": 2419}, {"t": "text", "c": ["- Наташка! - пранiзлiва закрычала Маргарыта. -I ты намазалася крэмам?"], "p": 2420}, {"t": "text", "c": ["- Галубка мая! - будзiла сваiм лямантам у адказ сасновы бор Наташа."], "p": 2421}, {"t": "text", "c": ["Каралева мая французская, ды я намазала лысiну i яму!"], "p": 2422}, {"t": "text", "c": ["- Прынцэса! - плаксiва зароў япрук i галопам панёс далей Наташу.", "- Галубка мая, Маргарыта Мiкалаеўна! - крычала Наташа i iмчала побач з Маргарытаю. - Прызнаюся, узяла крэм!", "I мы ж таксама хочам жыць i лётаць!", "Даруйце мне, уладарка мая, а я не вярнуся, нiзашто не вярнуся!", "Вой, як добра, Маргарыта Мiкалаеўна!.. Сватаўся да мяне, - Наташа пачала тыкаць пальцам у шыю збянтэжанаму япруку, - сватаўся!", "Ты як мяне называў, га? - крычала яна на вуха япруку."], "p": 2423}, {"t": "text", "c": ["- Багiня! - завываў той. - Не магу я гэтак хутка ляцець!", "Я паперы важныя магу пагубiць. Наталля Пракопаўна, я пратэстую!"], "p": 2424}, {"t": "text", "c": ["- Пайшоў ты к д'яблу са сваiмi паперамi! - дзёрзка рагатала i крычала Наташа."], "p": 2425}, {"t": "text", "c": ["- Ну што вы, Наталля Пракопаўна!", "Пачуе хто-небудзь! - слязлiва прасiўся япрук."], "p": 2426}, {"t": "text", "c": ["Наташа ляцела голая побач з Маргарытай i расказвала пра тое, што адбылося ў асабняку пасля таго, як Маргарыта Мiкалаеўна вылецела праз акно."], "p": 2427}, {"t": "text", "c": ["Наташа прызналася, што не дакранулася нават да тых рэчаў, якiя ёй падарылi, яна скiнула з сябе ўсё адзенне i кiнулася да крэму i адразу iм намазалася. I з ёй адбылося тое самае, што i з яе гаспадыняю. У той час як Наташа цешылася перад люстрам сваёй чароўнай прыгажосцю, дзверы адчынiлiся, i перад ёй з'явiўся Мiкалай Iванавiч.", "Ён быў усхваляваны, у руках трымаў сарочку Маргарыты Мiкалаеўны, свой капялюш i партфель.", "Мiкалай Iванавiч аж абамлеў, як угледзеў Наташу.", "Як толькi крыху ачомаўся, увесь чырвоны, як рак, ён заявiў, што палiчыў сваiм абавязкам падняць кашульку i прынесцi яе..."], "p": 2428}, {"t": "text", "c": ["- Што ты гаварыў, нягоднiк? - вiшчала i рагатала Наташа. - Што гаварыў, на што падбухторваў?", "Якiя грошы прапаноўваў!", "Гаварыў, што Клаўдзiя Пятроўна нi пра што не даведаецца.", "Ну, што скажаш, хлушу? - крычала Наташа япруку, i той толькi збянтэжана адварочваў рыла."], "p": 2429}, {"t": "text", "c": ["Раздурэўшыся ў спальнi, Наташа мазанула крэмам Мiкалая Iванавiча i сама аж аслупянела ад здзiўлення.", "Твар салiднага жыльца з нiжняга паверха звяло ў свiнячы пятачок, а рукi i ногi ператварылiся ў капыткi.", "Мiкалай Iванавiч зiрнуў на сябе ў люстэрка, дзiка i адчайна завiшчаў, але было па часе.", "Праз некалькi секунд ён быў асядланы i ляцеў некуды к д'яблу з Масквы i плакаў ад гора."], "p": 2430}, {"t": "text", "c": ["- Патрабую вярнуць мне маё нармальнае аблiчча! - раптам не то адчайна, не то з мальбою ў голасе зарохкаў япрук. - Я не збiраюся ляцець на невядомае зборышча.", "Маргарыта Мiкалаеўна, вы абавязаны паставiць на месца сваю прыслугу!"], "p": 2431}, {"t": "text", "c": ["- Ах, дык я табе цяпер прыслуга?", "Хатняя работнiца? - выкрыквала Наташа i шчыпала япрука за вуха. - А была багiня?", "Ты мяне гэтак называў?"], "p": 2432}, {"t": "text", "c": ["- Венера! - плаксiва адказваў япрук, якраз пралятаючы над ручаём, якi шумеў мiж камення, i капыцiкам з шолахам чапляўся за кусты арэшнiку."], "p": 2433}, {"t": "text", "c": ["- Венера!", "Венера! - пераможна закрычала Наташа i адну руку выставiла ўбок, а другую працягнула да поўнi. - Маргарыта!", "Каралева!", "Папрасiце, каб i мяне пакiнулi ведзьмаю!", "Дзеля вас усё зробяць, вам улада дадзена! I Маргарыта адазвалася: - Добра, я дапамагу."], "p": 2436}, {"t": "text", "c": ["- Дзякуй! - крыкнула Наташа i раптам закрычала моцна, пранiзлiва i журботна: - Гэй! Гэй!", "Хутчэй!", "Хутчэй!", "Ану, давай хутчэй! - Яна сцiснула каленямi схудалыя ад шалёнага бегу япруковыя бакi, i той гэтак iрвануўся, што зноў распароў паветра, i праз нейкае iмгненне Наташа была ўжо вiдаць наперадзе толькi чорнаю кропачкаю, а потым i зусiм знiкла, i шум яе палёту растаў таксама."], "p": 2437}, {"t": "text", "c": ["Маргарыта ляцела па-ранейшаму паволi ў пустэльнай i незнаёмай мясцовасцi, над узгоркамi, усеянымi рэдкiмi валунамi, якiя ляжалi мiж адзiнокiх агромнiстых сосен. Маргарыта ляцела i думала пра тое, што яна, вiдаць, дзесьцi вельмi далёка ад Масквы. Швабра ляцела не над верхавiнамi сосен, а ўжо мiж ствалоў, з аднаго боку пасрэбраных поўняй.", "Лёгкi цень слiзгаў па зямлi наперадзе - поўня свяцiла ў спiну Маргарыце."], "p": 2438}, {"t": "text", "c": ["Маргарыта адчувала, што вада блiзка, i здагадвалася, што i мэта блiзка. Сосны расступiлiся, i Маргарыта паволi пад'ехала ў паветры да мелавага абрыву.", "За гэтым абрывам унiзе, у цянi, плыла рака.", "Туман вiсеў i чапляўся за кусты ўнiзе вертыкальнага абрыву, а супрацьлеглы бераг быў роўны, нiзiнны.", "На iм, над адзiнокаю купкаю раскiдзiстых дрэў трымцеў агеньчык вогнiшча i былi вiдаць нейкiя мiтуслiвыя постацi.", "Маргарыце здалося, што адтуль пачулася нейкая вясёленькая музыка.", "Далей, наколькi можна было бачыць, на срэбнай раўнiне не вiднелася нiякiх прыкмет нi жытла, нi людзей."], "p": 2439}, {"t": "text", "c": ["Маргарыта скочыла з абрыву ўнiз i хутка спусцiлася да вады.", "Вада вабiла яе пасля паветранае гонкi.", "Яна адкiнула швабру, разбеглася i кiнулася ўнiз галавой у ваду.", "Яе лёгкае цела, як страла, увайшло ў ваду, i вадзяны слуп устаў аж да самае поўнi.", "Вада аказалася цёплая, нiбы ў лазнi, i Маргарыта пасля таго, як вынырнула з бяздоння, уволю наплавалася ў поўнай адзiноце ноччу ў рацэ."], "p": 2440}, {"t": "text", "c": ["Побач з Маргарытаю нiкога не было, але крыху далей за кустамi чулiся ўсплёскi i пафыркванне, там нехта таксама купаўся."], "p": 2441}, {"t": "text", "c": ["Маргарыта выбегла на бераг.", "Цела яе гарэла пасля купання. Стомленасцi нiякай яна не адчувала i радасна прытанцоўвала на вiльготнай траве.", "Раптам яна перастала танцаваць i насцярожылася.", "Фырканне пачало наблiжацца, з-за ракiтавых кустоў вылез нейкi голы таўстун у чорным шаўковым цылiндры, ссунутым на патылiцу.", "Ступакi яго былi ў iлiстай гразi, i здавалася, што купальшчык у чорных чаравiках.", "Калi меркаваць па тым, як ён аддыхваўся i iкаў, то быў ён на добрым падпiтку, што, дарэчы, пацвярджалася i тым, што раптам запахла каньяком."], "p": 2442}, {"t": "text", "c": ["Таўстун убачыў Маргарыту, пачаў прыглядацца, а потым радасна закрычаў:"], "p": 2443}, {"t": "text", "c": ["- Што такое?", "Каго я бачу?", "Кладзiна, ды гэта ж ты, вясёлая ўдава!", "I ты тут? - ён палез вiтацца."], "p": 2444}, {"t": "text", "c": ["Маргарыта адступiлася i з гонарам адказала:"], "p": 2445}, {"t": "text", "c": ["- Пайшоў ты к д'яблу.", "Якая я табе Кладзiна?", "Ты глядзi, з кiм гаворыш, падумала крыху i дадала да свае прамовы доўгую лаянку, якую не друкуюць.", "Усё гэта ацверазiла легкадумнага таўстуна."], "p": 2446}, {"t": "text", "c": ["- Вой! - цiха ўсклiкнуў ён i здрыгануўся. - Даруйце велiкадушна, светлая каралева Марго!", "Я памылiўся.", "А вiнаваты каньяк, гары ён гарам! - таўстун стаў на адно калена, цылiндр аднёс убок, пакланiўся i залапатаў на мяшанцы расейскае i французскае нейкае глупства пра крывавае вяселле свайго сябра Гесара ў Парыжы, i пра каньяк, i што ён перажывае з-за прыкрае памылкi."], "p": 2447}, {"t": "text", "c": ["- Ты б штаны надзеў, сучы сын, - сказала мякчэй Маргарыта."], "p": 2448}, {"t": "text", "c": ["Таўстун радасна ўхмыльнуўся, калi ўбачыў, што Маргарыта не злуецца, паведамiў, што застаўся зараз без штаноў таму, што з-за няўважлiвасцi пакiнуў iх на Енiсеi, дзе купаўся перад гэтым, i што ён зараз злётае, добра, што туды рукой падаць, i яшчэ рады добрым адносiнам да сябе. Ён пачаў адступаць задам, пакуль не паслiзнуўся i не ўпаў у ваду.", "Але i пасля гэтага на твары з невялiкiмi бакенбардамi засталася ўсмешка захаплення i адданасцi."], "p": 2449}, {"t": "text", "c": ["Маргарыта пранiзлiва свiснула, асядлала падляцелую швабру i пакiравала на супрацьлеглы бераг.", "Цень ад мелавае гары сюды не даставаў, i ўвесь бераг залiвала поўня."], "p": 2450}, {"t": "text", "c": ["Як толькi Маргарыта дакранулася да вiльготнае травы, музыка пад вербамi зайграла мацней i весялей, узляцеў сноп iскраў над вогнiшчам.", "Пад галiнамi вербаў, аздобленых пяшчотнымi, пушыстымi \"коцiкамi\", якiя былi вiдаць пры поўнi, сядзелi ў два рады таўстамордыя жабы, раздзiмалiся, быццам гумавыя, i iгралi на драўляных дудачках вясёлы марш.", "Гнiлушкi-светлячкi вiселi на вербавых галiнках перад музыкантамi, асвятлялi ноты, на жабiных мордах гулялi водсветы ад вогнiшча."], "p": 2451}, {"t": "text", "c": ["Марш выконваўся ў гонар Маргарыты. Сустракалi яе як мага ўрачыста.", "Празрыстыя русалкi спынiлi свой карагод каля ракi i замахалi Маргарыце водарасцямi, i над пустэльным зеленаватым берагам прастагнала iхняе далёка чутнае прывiтанне.", "Голыя ведзьмы выскачылi з-за вербаў, пастроiлiся ў шарэнгу i пачалi прысядаць i кланяцца прыдворнымi паклонамi.", "Нехта казланогi падляцеў i прыпаў да рукi, раскiнуў на траве шоўк i пацiкавiўся, цi добра купалася каралеве, прапанаваў прылегчы i адпачыць."], "p": 2452}, {"t": "text", "c": ["Маргарыта гэтак i зрабiла.", "Казланогi падаў ёй бакал шампанскага, яна выпiла яго, i сэрца яе адразу сагрэлася.", "Пацiкавiлася, дзе Наташа, i ёй адказалi, што Наташа ўжо пакупалася i паляцела на сваiм япруку наперад, у Маскву, каб папярэдзiць пра тое, што Маргарыта хутка прыляцiць, i дапамагчы прыгатаваць ёй убранне."], "p": 2453}, {"t": "text", "c": ["За кароткае Маргарыцiна гасцяванне пад вербамi адбыўся адзiн эпiзод. У паветры пачуўся свiст, i чорнае цела, якое вiдавочна прамазала, рухнула ў ваду.", "Праз некалькi секунд перад Маргарытай паўстаў той самы таўстун-бакенбардыст, што гэтак няўдачна знаёмiўся на рачным беразе.", "Ён успеў, вiдаць, скружыць на Енiсей, бо быў у фраку, але мокры з галавы да ног. Каньяк падвёў яго другi раз: пры высадцы ён трапiў у ваду.", "Але ўсмешку сваю збярог нават у гэтых сумных абставiнах i быў Маргарытаю, якая шчыра смяялася, дапушчаны да рукi."], "p": 2454}, {"t": "text", "c": ["Потым усе пачалi збiрацца.", "Русалкi датанцавалi свой танец пры месячным святле i расталi ў iм. Казланогi далiкатна пацiкавiўся ў Маргарыты, на чым яна прыляцела. Калi даведаўся, што верхам на швабры, сказаў:"], "p": 2455}, {"t": "text", "c": ["- Чаму? Гэта нязручна, - iмгненна змайстраваў з дзвюх галiнак нейкi падазроны тэлефон i запатрабаваў у некага тэрмiнова прыслаць машыну, што было i зроблена ў тую ж самую хвiлiну.", "На бераг абрынулася буланая адкрытая машына, толькi на шафёрскiм месцы сядзеў не звычайны шафёр, а чорны даўгадзюбы грак у цыратавай фуражцы i ў пальчатках з раструбамi.", "Бераг пусцеў.", "У месячным святле расталi адляцеўшыя ведзьмы.", "Вогнiшча дагарала, i вуголле зацягвала шэрым попелам."], "p": 2456}, {"t": "text", "c": ["Бакенбардыст i казланогi падсадзiлi Маргарыту, i яна села на шырокае задняе сядзенне.", "Машына завыла, скокнула i паднялася амаль да самае поўнi, востраў знiк, знiкла рака, Маргарыта панеслася ў Маскву."], "p": 2457}]}